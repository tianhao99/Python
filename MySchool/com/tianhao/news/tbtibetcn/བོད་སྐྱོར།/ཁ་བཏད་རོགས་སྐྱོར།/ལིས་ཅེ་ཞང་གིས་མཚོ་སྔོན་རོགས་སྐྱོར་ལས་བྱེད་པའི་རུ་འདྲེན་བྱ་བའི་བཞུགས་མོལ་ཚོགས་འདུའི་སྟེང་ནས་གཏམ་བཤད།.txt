ལིས་ཅེ་ཞང་གིས་མཚོ་སྔོན་རོགས་སྐྱོར་ལས་བྱེད་པའི་རུ་འདྲེན་བྱ་བའི་བཞུགས་མོལ་ཚོགས་འདུའི་སྟེང་ནས་གཏམ་བཤད།
ཉེ་ལམ། མཚོ་སྔོན་ཞིང་ཆེན་ཏང་ཨུའི་རྒྱུན་ལས་ཨུ་ཡོན། རྒྱུན་ལས་ཧྲིན་ཀྲང་གཞོན་པ་ལིས་ཅེ་ཞང་གིས་མགོ་འཛིན་བྱས་ཏེ་མཚོ་སྔོན་ལ་རོགས་སྐྱོར་བྱེད་པའི་ལས་བྱེད་པ་ཡི་རུ་འདྲེན་བྱ་བའི་བཞུགས་མོལ་ཚོགས་འདུ་བསྡུས་ཏེ་ནན་གྱིས་བསྟན་དོན། སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་ཤར་ནུབ་མཐུན་སྦྱོར་དང་འབྲེལ་བའི་གསུང་བཤད་གལ་ཆེན་གྱི་དགོངས་དོན་དངོས་འབེབས་མཐར་ཕྱིན་བྱས་ཏེ། ཁྱོན་ཡོངས་ནས་གྲོང་གསེབ་དར་སྤེལ་ལ་སྐུལ་འདེད་གཏོང་བ་དང་སྟེགས་བུ་བསྐྲུན་པ། སྒྲིག་ལུགས་གྲུབ་པར་བྱེད་པ། འཁོར་རྒྱུག་རྒྱུན་གནས་ཡོང་བར་བྱེད་པ། གནད་དོན་ཐག་གཅོད་པ་བཅས་ལ་འབད་དེ། མཚོ་སྔོན་ལ་རོགས་སྐྱོར་བྱེད་པའི་ལས་དོན་གྱི་མཉམ་འབྲེལ་གཉིས་ཕན་མཉམ་རྒྱལ་མངོན་འགྱུར་བྱེད་དགོས།
          ལིས་ཅེ་ཞང་གིས་ནན་གྱིས་བསྟན་དོན། ཉིས་སྟོང་ཉེར་གཅིག་ལོ་ནི་ལོ་ལྔའི་འཆར་འགོད་བཅུ་བཞི་པ་མགོ་རྩོམ་པའི་ལོ་ཡིན་པར་བརྟེན། ལས་དོན་ཆེན་པོ་གསུམ་སྔར་ལས་དམ་འཛིན་བྱེད་དགོས་ཏེ། སྤྱི་ཁྱབ་ཧྲུའུ་ཅི་ཞི་ཅིན་ཕིང་མཚོ་སྔོན་འཐུས་ཚབ་ཚོགས་པའི་གྲོས་ཞིབ་ལ་ཞུགས་སྐབས་གནང་བའི་གསུང་བཤད་གལ་ཆེན་གྱི་དགོངས་དོན་མགྱོགས་མྱུར་ངང་སློབ་སྦྱོང་མཐར་ཕྱིན་དང་དངོས་འབེབས་དོན་འཁྱོལ་བྱེད་དགོས་པ་དང་། ཏང་གི་ལོ་རྒྱུས་སློབ་སྦྱོང་སློབ་གསོའི་བྱ་བ་རྨང་རྐང་བརྟན་པོའི་སྒོ་ནས་སྤེལ་དགོས་ལ། ཏང་བཙུགས་ནས་ལོ་བརྒྱ་ལོན་པར་བསུ་མ་བྱེད་དགོས། གལ་གནད་ཆེན་པོ་གསུམ་སྔར་ལས་དམ་པོར་འཛིན་དགོས་ཏེ། སྒྲིག་ལུགས་དང་ལྡན་པའི་སྒོ་ནས་ལོ་ལྔའི་འཆར་འགོད་བཅུ་བཞི་པའི་མཚོ་སྔོན་རོགས་སྐྱོར་འཆར་འགོད་ལག་བསྟར་བཟང་བོ་བྱེད་དགོས་པ་དང་། ཉིས་སྟོང་ཉེར་གཅིག་ལོའི་བྱ་བའི་གཙོ་གནད་མྱུར་དུ་སྒྲིག་བཟོ་དངོས་འབེབས་བྱེད་དགོས་ལ། ཞིང་ཆེན་རིམ་པའི་མཐུན་སྦྱོར་སྟེགས་བུ་བསྐྲུན་དགོས། བྱ་བའི་གཙོ་གནད་ཆེན་པོ་གསུམ་དམ་པོར་འཛིན་དགོས་ཏེ། ཁྱད་ལྡན་ཐོན་ལས་ཀྱི་སྦྲེལ་ཐག་དཀྱིལ་སྙིང་དུ་བཟུང་སྟེ་རྨང་གཞིའི་སྒྲིག་ཆས་སྔར་ལས་འཐུས་ཚང་དུ་གཏོང་དགོས་པ་དང་། སློབ་གསོའི་སྤུས་ཚད་གནད་འཁེལ་གྱིས་ཇེ་མཐོར་གཏོང་དགོས་ལ། དམངས་ཚིས་ཀྱི་ཞན་ཆ་དུས་ལྟར་གསབ་དགོས། ཚུལ་སྒྱུར་གསུམ་མངོན་འགྱུར་ཡོང་བར་བྱེད་དགོས་ཏེ།  ཕྱོགས་གཅིག་རོགས་སྐྱོར་ནས་ཕྱོགས་གཉིས་མཉམ་ལས་སུ་འཕེལ་བར་བྱེད་དགོས་པ་དང་། དངོས་ཟོག་རྒྱུ་ནོར་རྣམ་པའི་བསམ་གཞིགས་གཏོང་སྟངས་ནས་དོ་དམ་བཅོས་སྐྱོང་གི་ཕྱོགས་སུ་འཕེལ་བར་བྱེད་དགོས་ལ། གནས་དང་གནས་བར་གྱི་རོགས་སྐྱོར་ནས་ཞིང་ཆེན་རིམ་པའི་སྟེགས་བུའི་ཕྱོགས་ཀྱི་གཅིག་གྱུར་སྐུལ་འདེད་ལ་འཕེལ་བར་བྱེད་དགོས་ཟེར།
རྩོམ་སྒྲིག་པ། བདེ་སྒྲོལ།