ཨ་མདོ་ཆབ་འགག་ཡུལ་གྱི་མདའ་རྩེད།
མདའ་བས་མདའ་འཕེན་བཞིན་པ།     དེ་ཡང་མདའ་ཞེས་པའི་ཐ་སྙད་འདི་མི་ཡུལ་ཁམས་སུ་ཁྱབ་ནས་བགྲང་བྱ་ག་ཚོད་འདས་པ་སུས་ཀྱང་ཁ་ཚོན་ངེས་ཅན་ཞིག་གཅོད་དཀའ་ཡང་། སྔོན་བྱོན་མཁས་པ་དམ་པ་རྣམས་ཀྱིས་བརྩམས་པའི་ལོ་རྒྱུས་དེབ་ཐེར་ཆེན་པོ་སྟེ། དཀར་དང་དམར་སེར་བཅས་སུ་གསལ་བ་ལྟར་ན། བོད་འདིར་གདོད་མའི་སྤྱི་ཚོགས་ཀྱི་སྐབས་ནས་བཟུང་མདའ་མདུང་གྲི་གསུམ་གྱི་མཚོན་ཆ་དར་མྱོང་བར་བརྟེན། ད་ལྟ་མ་མཐའ་ཡང་བགྲང་བྱ་སྟོང་ཕྲག་འགའི་ལོ་རྒྱུས་ཡོད་པ་བསྙོན་དུ་མེད། ཉག་ཕྲན་མདའ་མོ་འདི་བོད་རང་ལ་དར་བ་ཤིན་ཏུ་སྔ་བར་མ་ཟད། མི་རིགས་གཞན་པ་སྟེ་རྒྱ་རིགས་དང་སོག་རིགས་བཅས་ལ་ཡང་དར་བ་ཧ་ཅང་སྔ་བ་ལགས། ད་དུང་ཕྱི་གླིང་པ་ལའང་གནའ་སྔ་མོ་ནས་དར་ཡོད་པ་ཡང་ལོ་རྒྱུས་ཀྱི་དེབ་ཐེར་མང་པོ་ལས་ཤེས་ཐུབ། ལྷག་པར་དུ་རྒྱ་རིགས་ལ་ཆ་མཚོན་ན་དུས་སྔ་མོ་ནས་དར་རྒྱ་དང་བཀོལ་རྒྱ་ཆེ་བ་ཡང《རྒྱལ་ཁབ་གསུམ་གྱི་གཏམ་རྒྱུད》དང《ཆུ་ངོགས་གཏམ་རྒྱུད》སོགས་ཀྱི་སྒྲུང་གཏམ་ལས་གསལ་ལེར་མཐོང་ཐུབ་པ་ལགས། མི་རིགས་གང་ཡིན་ཡང་རང་གི་མི་རིགས་དེ་གྲུབ་པའི་བརྒྱུད་རིམ་ནང་དུ་རང་བྱུང་གིས་གྲུབ་པའི་རྡོ་དང་དབྱུག་པ་ལག་ཆར་བགྱིས་མྱོང་བ་ལས་གཞན། ཐོག་མའི་མཚོན་ཆ་དེ་ནི་མདའ་མདུང་གྲི་གསུམ་ཡིན་པ་ཁས་མ་བླངས་ན་མི་ཆོག་སྙམ། དེ་ཡང་གནའ་རབས་སུ་འཐབ་འཁྲུག་གང་བྱུང་བ་དེའི་སྟེང་དུ་བཀོལ་སྤྱོད་བྱེད་པའི་མཚོན་ཆ་གཙོ་བོ་ཡང་མདའ་མདུང་གྲི་གསུམ་དང་ཞགས་པ་སོགས་ཡིན་ལ། དཔེར་ན། བོད་རིགས་རང་གི་བློ་གྲོས་ཀྱི་རྩལ་ལས་ཐོན་པའི་ལོ་རྒྱུས་བརྗོད་པའི་སྙན་རྩོམ་རིང་མོ་གླིང་གེ་སར་རྒྱལ་པོའི་སྒྲུང་གི་བརྗོད་དོན་ལྟར་ནའང་། གླིང་གེ་སར་རྒྱལ་པོ་དང་དཔའ་རྟུལ་སུམ་ཅུ་ཐམས་ཅད་ཀྱིས་རང་གི་འཁོར་གསུམ་མདའ་མདུང་གྲི་གསུམ་ལ་བརྟེན་ནས་ཕྱོགས་བཞིའི་དགྲ་བཞི་དང་རྫོང་ཆེན་བཅོ་བརྒྱད་ཆམ་ལ་ཕབ་པ་ཡིན། གཞན་ཡང་བོད་བཙན་པོའི་སྐབས་སུ་བྱུང་བའི་གཡུལ་འགྱེད་སོ་སོའི་སྟེང་དུ་བཀོལ་བའི་མཚོན་ཆ་གཙོ་བོ་དེ་ཡང་མདའ་མདུང་གྲི་གསུམ་ཡིན་ལ། ལྷ་ལུང་དཔལ་གྱི་རྡོ་རྗེས་གླང་དར་མ་འདུལ་བའི་སྐབས་སུ་བཀོལ་བའི་མཚོན་ཆ་ཡང་སྒྲོ་ལྡན་མདའ་ཡིན་པ་ཚང་མས་ཤེས་གསལ་ལྟར་རོ། །      ཕྱིས་སུ་མི་རིགས་གང་གང་ཡིན་ཡང་སྤྱི་ཚོགས་ཀྱི་འཕེལ་འགྱུར་དང་བསྟུན་ནས་ཐོན་སྐྱེད་ནུས་ཤུགས་ཇེ་ལེགས་དང་ཚན་རིག་ལག་རྩལ་ཇེ་མཐོར་སོང་བའི་བརྒྱུད་རིམ་ཁྲོད་ཐོན་སྐྱེད་ཡོ་བྱད་དང་དགྲ་འགོག་གི་མཚོན་ཆ་སོགས་ལ་མཚོན་ནའང་མེད་པ་ནས་ཡོད་པ་དང་། ཆུང་བ་ནས་ཆེ་བ། རྗེས་ལུས་ནས་སྔོན་ཐོན་ཕྱོགས་སུ་གོམ་ཁ་སྤོས་པའི་རྐྱེན་གྱིས་གཡུལ་འགྱེད་སྐབས་སུ་མདའ་མདུང་གྲི་གསུམ་གྱི་བཀོལ་རྒྱ་ཡང་ཇེ་ཆུང་དུ་གྱུར་པར་བརྟེན། མཚོན་ཆའི་ནུས་པ་རིམ་གྱིས་ཤོར་ཞིང་དམངས་ཁྲོད་ཀྱི་སྤྲོ་རྩེད་བྱེད་པའི་ལག་ཆ་ཞིག་ཏུ་གྱུར་པས། མི་རྣམས་ཀྱིས་རང་ཤུགས་སུ་མདའ་རྩེད་ཅེས་པའི་མིང་ཚིག་འདི་གསར་བཟོ་བགྱིས་པ་ལགས། སྐབས་དེ་ནས་བཟུང་མདོ་སྨད་ཕྱོགས་ཀྱི་རོང་སྡེ་ཕལ་མོ་ཆེར་རྟ་རྒྱུག་མདའ་འཕེན་གྱི་སྲོལ་ཆགས་ཤིང་། ལོ་རེའི་རྒྱ་ལོ་དང་དབྱར་ཟླ་དྲུག་པའི་ནང་དུ་མདའ་རྩེད་ཀྱི་དགའ་མགུའི་དཔལ་ལ་རོལ་བཞིན་པ་ནི་ད་ལྟའི་བར་རྒྱུན་ཆད་མ་མྱོང་ངོ་། །     མདའ་ལ་ཡང་རིགས་མང་སྟེ་གསེར་ལྟོང་མ་དང་། དངུལ་ལྟོང་མ། དུང་ལྟོང་མ་བཅས་ཡོད་ལ། དེའི་རྒྱུ་མཚན་ཡང་མདའི་ལྟོང་གསེར་གྱིས་བརྒྱན་པ་ན་གསེར་ལྟོང་མ་ཟེར་བ་དང་། མདའི་ལྟོང་དངུལ་གྱིས་བརྒྱན་པ་ན་དངུལ་ལྟོང་མ་ཟེར། ད་དུང་མདའ་མོ་རྒོད་སྒྲོ་མ་དང་། འུག་སྒྲོ་མ། ཁྲ་སྒྲོ་མ་ཟེར་སྲོལ་ཡང་ཡོད། དེའི་རྒྱུ་མཚན་ཡང་རྒོད་སྒྲོས་བསྟད་པའི་མདའ་མོར་རྒོད་སྒྲོ་མ་ཟེར་བ་དང་། འུག་སྒྲོས་བསྟད་པའི་མདའ་མོ་ལ་འུག་སྒྲོ་མ་ཟེར་ལ། ཁྲ་སྒྲོས་བསྟད་པའི་མདའ་མོ་ལ་ཁྲ་སྒྲོ་མ་ཟེར་རོ། །དམངས་ཁྲོད་ཀྱི་བཤད་སྲོལ་ལྟར་ན། རྒོད་སྒྲོ་མ་དེ་ཤུགས་ཆེ་ལ་རྒྱང་ཆོད་པ་དང་། འུག་སྒྲོ་མ་དེ་མཚན་མོར་འཕངས་ན་གནད་ལ་ཕོག་ཐུབ་པ། ཁྲ་སྒྲོ་མ་དེ་མྱུར་ལ་རྣོ་བའི་ཁྱད་ཆོས་ལྡན་པ་ཡིན་སྐད། གཞན་ཡང་མདའ་གཞུའི་རིགས་ལ་ལྕགས་མདའ་དང་ལྕགས་གཞུ། སྨྱུག་མདའ་དང་སྨྱུག་གཞུ། སྐྱེར་མདའ་དང་སྐྱེར་གཞུ་ཞེས་པ་ཡང་བྱུང་ཞིང་། ཕྱིས་སུ་དར་ཁྱབ་ཤིན་ཏུ་ཆེ་བ་ནི་གསོམ་དཀར་གྱི་མདའ་དང་འབྲོང་རྭའི་གཞུ་ཡིན། དམངས་ཁྲོད་ཀྱི་ངག་སྒྲོས་ལ་ཡང་། ནང་ཨ་ཁུ་བཟང་བའི་བཀའ་དྲིན་ལ། །འབྲོང་རྭ་སྨུག་པོ་གཞུ་ལ་བཀུག །ནང་བུ་ཚ་ཡོང་ན་འཕེན་རྐྱང་ཡིན། །ཟེར་བ་བཞིན་རྭ་གཞུ་ཐམས་ཅད་འབྲོང་རྭ་འབའ་ཞིག་ཡིན་པས་སུས་ཀྱང་ཁ་ཚོན་གཅོད་དཀའ་མོད། འོན་ཏེ་རྭ་ཅོའི་གཞུ་ཡིན་པ་སུས་ཀྱང་ཁས་ལེན་བཞིན་འདུག   རྭ་གཞུ་དེ་སྨྱུག་གཞུའམ་སྐྱེར་གཞུ་དང་མི་འདྲ་སྟེ། མདའ་འཕེན་མཁན་ལ་ཤུགས་ཅུང་ཆེ་བ་མེད་ན་གཞུ་རྒྱུད་འཐེན་དཀའ་ལ། འཐེན་ཐུབ་པའི་དབང་དུ་བཏང་ནའང་གཏོང་དཀའ་བ་ཡིན། གལ་སྲིལ་ནུས་ཤུགས་འཛོམས་པའི་ཕོ་གསར་ཞིག་ཡིན་ཕྱིན་འཐེན་སླ་ལ་གཏོང་ཡང་བདེ་བར་མ་ཟད། འབེན་ལ་ཡང་ཕོག་སླ། གང་ལྟར་ཀྱང་གཙོ་བོ་རང་རང་གི་མཐེབ་རྩལ་ལ་རགས་ལས་ཡོད་དོ།      ད་ལྟ་མདའ་རྩེད་འདི་རྒྱུན་མ་ཆད་པར་རྩེ་བཞིན་པའི་ས་ཁུལ་ལ་ཡང་གཙོ་བོ་རྨ་ཆུའི་ཕ་རོལ་གྱི་གྲོང་སྡེ་ཆེན་མོ་མང་འབའ་བྱ་གསུམ་དང་། གཅན་ཚ། རྨ་ཆུའི་ཚུ་རོལ་ཆབ་འགག་ས་ཁུལ་དང་གྲོ་ཚང་། དཔའ་ལུང་སོགས་ཡོད་ལ། ཡུལ་ཕྱོགས་དེ་དག་ཏུ་ཕལ་ཆེར་རང་གི་ཕ་མེས་ཡང་མེས་ཀྱིས་བཏོད་པའི་སྲོལ་ལྟར་ལོ་རེར་ཆད་པ་མེད་པར་མདའ་རྩེད་ཀྱི་དགའ་སྟོན་ལ་རོལ་དང་རོལ་བཞིན་མཆིས། ས་ཁུལ་དང་ས་ཁུལ་བར་གྱི་མདའ་རྩེད་ཀྱི་ཁྱད་ཆོས་དང་གོམས་སྲོལ་དེ་ཆེ་ཕྱོགས་ནས་མཐུན་ན་ཡང་ཆུང་ཕྱོགས་སུ་མི་མཐུན་ས་ཡང་མང་མོད། འོན་ཀྱང་འདིར་རེ་རེ་བཞིན་ངོ་སྤྲོད་བྱེད་པའི་དགོས་པ་ཆེན་པོ་མེད་པས། གཤམ་དུ་བརྒྱ་ཁ་གཅིག་ཆོད་ཀྱི་ཚུལ་དུ་སྐབས་བབ་ཀྱི་བརྗོད་བྱ་གཙོ་བོ་སྟེ་ཆབ་འགག་ཡུལ་གྱི་མདའ་རྩེད་ངོ་སྤྲོད་རགས་ཙམ་བྱའོ། །དང་པོ། མདའ་རྩེད་ཀྱི་བརྒྱུད་རིམ།      ༡. མདའ་རྩེད་ཀྱི་སྔོན་འགྲོའི་ཆོ་ག       མདའ་རྩེད་ཀྱི་རྒྱ་ཅུང་ཆེ་བའི་སྐབས་ནི་རྒྱ་ལོའི(ཧོར་ཟླ་དང་པོ)ནང་ཡིན། སྡེ་བ་དང་སྡེ་བའི་བར་དུ་མདའ་རྩེད་བྱེད་འདོད་ན་ཐོག་མར་ཆང་དང་ཁ་བཏགས་བཟུང་ནས་ཕན་ཚུན་བར་འབྲེལ་གཏུག་བྱས་ཏེ་ཉི་མ་དང་སྐར་མ་ཐག་གཅོད་བྱེད་པའི་སྲོལ་ཡོད་ལ། མངགས་པའི་མིས་མདའ་འཕེན་པའི་ཉིན་སྐར་ཐག་བཅད་རྗེས། ཕྱིར་རང་སྡེའི་ནང་དུ་ཡོང་ནས་མདའ་འཕེན་གྱི་འབྲེལ་གཏུག་བགྱིས་པའི་རྒྱུ་མཚན་རྒན་པ་དང་སྡེ་དཔོན་རྣམས་ལ་ཞུས་པ་ན། སྡེ་བས་ཚོགས་འདུ་སྐོང་འཚོགས་བྱེད་ཅིང་། ཚོགས་འདུ་ལ་ཞུགས་མཁན་ནི་ཕལ་ཆེར་མདའ་རྩེད་བྱེད་ཐུབ་པའི་རྒན་དར་གཞོན་གསུམ་ཡིན། མདའ་འཕེན་ཚོགས་འདུའི་སྟེང་དུ་གཙོ་བོ་ཡུལ་ལྷ་གཞི་བདག་དང་དགྲ་ལྷ་ཝེར་མ་རྣམས་ལ་མཆོད་བཀུར་བླ་ན་མ་མཆིས་པ་བགྱིད་པ་དང་། མདའ་འཕེན་གྱི་རྒྱལ་ཁ་ལོན་པའི་གསོལ་འདེབས་དང་སྐྱབས་འཇུག་ཟློག་ཏུ་མེད་པ་ཞུས་ཤིང་། མདའ་བ་སོ་སོས་ཀྱང་མདའ་ཕོག་པའི་སྨོན་ལམ་འདེབས་པ་དང་ཆབས་ཅིག་ཟན་རིལ་མང་པོ་བསྒྲིལ་བ་དང་བསང་མཆོད་རྒྱ་ཆེན་པོ་བགྱིད་དགོས་པར་མ་ཟད། ར་ལུག་གསུར་ལ་གཏོང་བ་དང་ཡང་ན་མདའ་ཕོག་པའི་སླད་དུ་བསང་དང་ར་ལུག་ཁས་ལེན་པའི་སྲོལ་ཀྱང་ཡོད། ད་དུང་ཚོགས་འདུའི་སྟེང་དུ་མ་བུ་ཁྲིད་མཁན་གྱི་མི་ཐག་གཅོད་པ་དང་། ཐེངས་འདིའི་མདའ་དཔོན་དང་གཞུག་མའང་ཐག་གཅོད་དགོས་པ་ལགས། ལུགས་སྲོལ་ལྟར་ན་མ་བུ་ཁྲིད་མཁན་དེར་ངེས་པར་དུ་རང་ལ་མ་ཡོད་དགོས་པ་དང་བུ་ཁྲིད་མཁན་དེར་ངེས་པར་དུ་རང་ལ་བུ་ཡོད་དགོས་པ་ཡིན། མདའ་དཔོན་ནི་སྡེ་བའི་ནང་དུ་མཚན་སྙན་མཐོ་བའི་རྒན་པོའམ་ཡང་ན་དར་མ་ཡིན་དགོས་ལ། དེའི་ལས་འགན་གཙོ་བོ་ནི་མདའ་བ་རྣམས་ཀྱི་འགོ་ཁྲིད་དེ་ལ་རྒྱ་འཆོར་བའི་དོན་དག་འབྱུང་དུ་མི་འཇུག་པ་བྱེད་རྒྱུ་དེ་ཡིན། དེ་ཡང་མ་བུ་ཁྲིད་མཁན་དང་མདའ་དཔོན་གཞུག་མ་དེ་ཇི་ལྟར་འདེམས་པ་ཡིན་ཞེ་ན། མ་དང་བུ་ཁྲིད་མཁན་ནི་ངེས་པར་དུ་མ་ཎི་ཁང་ནས་ཟན་སྒྲིལ་ཞུ་བའམ་ཡང་ན་བླ་མའི་དྲུང་དུ་ཐག་གཅོད་པའི་སྲོལ་ཡོད་ལ། མདའ་དཔོན་དང་གཞུག་མ་ནི་མདའ་བ་བྱིངས་རྣམས་ཀྱིས་འདེམས་བསྐོ་བྱས་པས་ཆོག གཞུག་མ་ཟེར་བ་ལ་མདའ་གཞུག་ཀྱང་ཟེར། མདའ་གཞུག་གི་ལས་འགན་གཙོ་བོ་ནི་མདའ་རྩལ་ལ་བརྟེན་ནས་རྒྱལ་ཕམ་གྱི་དབྱེ་བ་འབྱེད་གང་ཐུབ་བྱེད་རྒྱུ་དེ་ཡིན།     གཞན་ཡང་མདའ་བ་རྣམས་ཀྱིས་གཟབ་མཆོར་གང་ལེགས་སྤྲས་དགོས་ཤིང་། གལ་སྲིད་རང་ལ་མེད་ན་གཞན་ནས་གཡར་བས་ཀྱང་ཆོག གཙོ་བོ་ཤོམ་དང་མདའ་རྩེད་ཀྱིས་སྡེ་བའི་ལ་རྒྱ་འཆོར་མི་ཉན་པ་དེ་ཡིན། ཟས་རིགས་ཀྱང་ཤ་མར་ཐུད་གསུམ་ལས་གཞན་ཀ་ར་བུ་རམ་དང་སིལ་ཏོག་སྣ་ཚོགས་བསྒྲིགས་ནས་སྡེར་ཁ་ཇི་འདྲར་མཐོ་ན་དེ་འདྲར་ཟས་ཤོམ་ཆེ་བའི་བཤད་སྲོལ་ཡོད། གོང་ཞུའི་གྲ་སྒྲིག་དང་འགྲོ་རིམ་དག་ནི་སྡེ་བ་གང་ཡིན་ཡང་ཕལ་ཆེར་གཅིག་མཚུངས་སུ་སྣང་ལ། གཞིས་པ་ཡིན་ནའང་འདྲ་མགྲོན་པོ་ཡིན་ནའང་འདྲ་གྲ་སྒྲིག་བྱེད་སྲོལ་ལ་ཁྱད་པར་དེ་འདྲ་མེད།     མདའ་མཁན་པ་རྣམས་སྡེ་བ་གཅིག་ནས་སྡེ་བ་གཞན་ཞིག་ལ་འགྲོ་བའི་སྐབས་སུ་རྒན་པ་ཕལ་ཆེར་རྟར་ཞོན་པ་དང་། དར་མ་དང་གཞོན་པ་རྣམས་རྐང་ཐང་དུ་འགྲོ་དགོས། མདའ་བ་དག་སྡེ་བ་གཞན་པར་སླེབ་ལ་ཉེ་བའི་སྐབས་སུ་ཚང་མས་ལྷན་དུ་ཀི་རིང་ཐེངས་མང་འདེབས་པ་དང་ཆབས་ཅིག་རྐང་པ་སར་རྡུང་བའི་སྲོལ་ཡང་ཡོད།      སྐབས་དེར་སྡེ་བའི་མདའ་བ་རྣམས་ཀྱིས་ཕྱི་སྡེའི་མདའ་བ་རྣམས་སླེབ་ལ་ཉེ་བ་ན་དྲིལ་སྐུལ(བསུ་བའི་ཆོ་ག་ཞིག)ཐེངས་གསུམ་ཁྱེར་ཏེ། ཨ་ཁུ་བརྒྱ་ཐམ་པ་དང་ན་ཟླ་བརྒྱ་ཐམ་པ་སྐུ་ཁམས་བདེ་ལགས་ཞེས་འཚམས་འདྲི་ཞུ་བའི་ལུགས་སྲོལ་དེ་ཡང་སྡེ་བ་སོ་སོར་ཡོད། དེ་ནས་མདའ་བ་རྣམས་རིམ་གྱིས་མདའ་རྩེད་བྱེད་སའི་ཡུལ་ལ་སླེབས་པ་ན། སྡེ་བ་གཉིས་ཀྱི་མདའ་དཔོན་མཉམ་དུ་ཚོགས་ནས་འཇལ་འབེན་བཟོ་ས་དང་འབེན་གྱི་རིང་ཐུང་ཐག་གཅོད་བྱས་རྗེས་འབེན་བཟོ་བའི་འགོ་རྩོམ་པ་ལགས།ཨ་མདོ་ཆབ་འགག་ཡུལ་གྱི་མདའ་རྩེད།
མདའ་བས་མདའ་འཕེན་བཞིན་པ།     དེ་ཡང་མདའ་ཞེས་པའི་ཐ་སྙད་འདི་མི་ཡུལ་ཁམས་སུ་ཁྱབ་ནས་བགྲང་བྱ་ག་ཚོད་འདས་པ་སུས་ཀྱང་ཁ་ཚོན་ངེས་ཅན་ཞིག་གཅོད་དཀའ་ཡང་། སྔོན་བྱོན་མཁས་པ་དམ་པ་རྣམས་ཀྱིས་བརྩམས་པའི་ལོ་རྒྱུས་དེབ་ཐེར་ཆེན་པོ་སྟེ། དཀར་དང་དམར་སེར་བཅས་སུ་གསལ་བ་ལྟར་ན། བོད་འདིར་གདོད་མའི་སྤྱི་ཚོགས་ཀྱི་སྐབས་ནས་བཟུང་མདའ་མདུང་གྲི་གསུམ་གྱི་མཚོན་ཆ་དར་མྱོང་བར་བརྟེན། ད་ལྟ་མ་མཐའ་ཡང་བགྲང་བྱ་སྟོང་ཕྲག་འགའི་ལོ་རྒྱུས་ཡོད་པ་བསྙོན་དུ་མེད། ཉག་ཕྲན་མདའ་མོ་འདི་བོད་རང་ལ་དར་བ་ཤིན་ཏུ་སྔ་བར་མ་ཟད། མི་རིགས་གཞན་པ་སྟེ་རྒྱ་རིགས་དང་སོག་རིགས་བཅས་ལ་ཡང་དར་བ་ཧ་ཅང་སྔ་བ་ལགས། ད་དུང་ཕྱི་གླིང་པ་ལའང་གནའ་སྔ་མོ་ནས་དར་ཡོད་པ་ཡང་ལོ་རྒྱུས་ཀྱི་དེབ་ཐེར་མང་པོ་ལས་ཤེས་ཐུབ། ལྷག་པར་དུ་རྒྱ་རིགས་ལ་ཆ་མཚོན་ན་དུས་སྔ་མོ་ནས་དར་རྒྱ་དང་བཀོལ་རྒྱ་ཆེ་བ་ཡང《རྒྱལ་ཁབ་གསུམ་གྱི་གཏམ་རྒྱུད》དང《ཆུ་ངོགས་གཏམ་རྒྱུད》སོགས་ཀྱི་སྒྲུང་གཏམ་ལས་གསལ་ལེར་མཐོང་ཐུབ་པ་ལགས། མི་རིགས་གང་ཡིན་ཡང་རང་གི་མི་རིགས་དེ་གྲུབ་པའི་བརྒྱུད་རིམ་ནང་དུ་རང་བྱུང་གིས་གྲུབ་པའི་རྡོ་དང་དབྱུག་པ་ལག་ཆར་བགྱིས་མྱོང་བ་ལས་གཞན། ཐོག་མའི་མཚོན་ཆ་དེ་ནི་མདའ་མདུང་གྲི་གསུམ་ཡིན་པ་ཁས་མ་བླངས་ན་མི་ཆོག་སྙམ། དེ་ཡང་གནའ་རབས་སུ་འཐབ་འཁྲུག་གང་བྱུང་བ་དེའི་སྟེང་དུ་བཀོལ་སྤྱོད་བྱེད་པའི་མཚོན་ཆ་གཙོ་བོ་ཡང་མདའ་མདུང་གྲི་གསུམ་དང་ཞགས་པ་སོགས་ཡིན་ལ། དཔེར་ན། བོད་རིགས་རང་གི་བློ་གྲོས་ཀྱི་རྩལ་ལས་ཐོན་པའི་ལོ་རྒྱུས་བརྗོད་པའི་སྙན་རྩོམ་རིང་མོ་གླིང་གེ་སར་རྒྱལ་པོའི་སྒྲུང་གི་བརྗོད་དོན་ལྟར་ནའང་། གླིང་གེ་སར་རྒྱལ་པོ་དང་དཔའ་རྟུལ་སུམ་ཅུ་ཐམས་ཅད་ཀྱིས་རང་གི་འཁོར་གསུམ་མདའ་མདུང་གྲི་གསུམ་ལ་བརྟེན་ནས་ཕྱོགས་བཞིའི་དགྲ་བཞི་དང་རྫོང་ཆེན་བཅོ་བརྒྱད་ཆམ་ལ་ཕབ་པ་ཡིན། གཞན་ཡང་བོད་བཙན་པོའི་སྐབས་སུ་བྱུང་བའི་གཡུལ་འགྱེད་སོ་སོའི་སྟེང་དུ་བཀོལ་བའི་མཚོན་ཆ་གཙོ་བོ་དེ་ཡང་མདའ་མདུང་གྲི་གསུམ་ཡིན་ལ། ལྷ་ལུང་དཔལ་གྱི་རྡོ་རྗེས་གླང་དར་མ་འདུལ་བའི་སྐབས་སུ་བཀོལ་བའི་མཚོན་ཆ་ཡང་སྒྲོ་ལྡན་མདའ་ཡིན་པ་ཚང་མས་ཤེས་གསལ་ལྟར་རོ། །      ཕྱིས་སུ་མི་རིགས་གང་གང་ཡིན་ཡང་སྤྱི་ཚོགས་ཀྱི་འཕེལ་འགྱུར་དང་བསྟུན་ནས་ཐོན་སྐྱེད་ནུས་ཤུགས་ཇེ་ལེགས་དང་ཚན་རིག་ལག་རྩལ་ཇེ་མཐོར་སོང་བའི་བརྒྱུད་རིམ་ཁྲོད་ཐོན་སྐྱེད་ཡོ་བྱད་དང་དགྲ་འགོག་གི་མཚོན་ཆ་སོགས་ལ་མཚོན་ནའང་མེད་པ་ནས་ཡོད་པ་དང་། ཆུང་བ་ནས་ཆེ་བ། རྗེས་ལུས་ནས་སྔོན་ཐོན་ཕྱོགས་སུ་གོམ་ཁ་སྤོས་པའི་རྐྱེན་གྱིས་གཡུལ་འགྱེད་སྐབས་སུ་མདའ་མདུང་གྲི་གསུམ་གྱི་བཀོལ་རྒྱ་ཡང་ཇེ་ཆུང་དུ་གྱུར་པར་བརྟེན། མཚོན་ཆའི་ནུས་པ་རིམ་གྱིས་ཤོར་ཞིང་དམངས་ཁྲོད་ཀྱི་སྤྲོ་རྩེད་བྱེད་པའི་ལག་ཆ་ཞིག་ཏུ་གྱུར་པས། མི་རྣམས་ཀྱིས་རང་ཤུགས་སུ་མདའ་རྩེད་ཅེས་པའི་མིང་ཚིག་འདི་གསར་བཟོ་བགྱིས་པ་ལགས། སྐབས་དེ་ནས་བཟུང་མདོ་སྨད་ཕྱོགས་ཀྱི་རོང་སྡེ་ཕལ་མོ་ཆེར་རྟ་རྒྱུག་མདའ་འཕེན་གྱི་སྲོལ་ཆགས་ཤིང་། ལོ་རེའི་རྒྱ་ལོ་དང་དབྱར་ཟླ་དྲུག་པའི་ནང་དུ་མདའ་རྩེད་ཀྱི་དགའ་མགུའི་དཔལ་ལ་རོལ་བཞིན་པ་ནི་ད་ལྟའི་བར་རྒྱུན་ཆད་མ་མྱོང་ངོ་། །     མདའ་ལ་ཡང་རིགས་མང་སྟེ་གསེར་ལྟོང་མ་དང་། དངུལ་ལྟོང་མ། དུང་ལྟོང་མ་བཅས་ཡོད་ལ། དེའི་རྒྱུ་མཚན་ཡང་མདའི་ལྟོང་གསེར་གྱིས་བརྒྱན་པ་ན་གསེར་ལྟོང་མ་ཟེར་བ་དང་། མདའི་ལྟོང་དངུལ་གྱིས་བརྒྱན་པ་ན་དངུལ་ལྟོང་མ་ཟེར། ད་དུང་མདའ་མོ་རྒོད་སྒྲོ་མ་དང་། འུག་སྒྲོ་མ། ཁྲ་སྒྲོ་མ་ཟེར་སྲོལ་ཡང་ཡོད། དེའི་རྒྱུ་མཚན་ཡང་རྒོད་སྒྲོས་བསྟད་པའི་མདའ་མོར་རྒོད་སྒྲོ་མ་ཟེར་བ་དང་། འུག་སྒྲོས་བསྟད་པའི་མདའ་མོ་ལ་འུག་སྒྲོ་མ་ཟེར་ལ། ཁྲ་སྒྲོས་བསྟད་པའི་མདའ་མོ་ལ་ཁྲ་སྒྲོ་མ་ཟེར་རོ། །དམངས་ཁྲོད་ཀྱི་བཤད་སྲོལ་ལྟར་ན། རྒོད་སྒྲོ་མ་དེ་ཤུགས་ཆེ་ལ་རྒྱང་ཆོད་པ་དང་། འུག་སྒྲོ་མ་དེ་མཚན་མོར་འཕངས་ན་གནད་ལ་ཕོག་ཐུབ་པ། ཁྲ་སྒྲོ་མ་དེ་མྱུར་ལ་རྣོ་བའི་ཁྱད་ཆོས་ལྡན་པ་ཡིན་སྐད། གཞན་ཡང་མདའ་གཞུའི་རིགས་ལ་ལྕགས་མདའ་དང་ལྕགས་གཞུ། སྨྱུག་མདའ་དང་སྨྱུག་གཞུ། སྐྱེར་མདའ་དང་སྐྱེར་གཞུ་ཞེས་པ་ཡང་བྱུང་ཞིང་། ཕྱིས་སུ་དར་ཁྱབ་ཤིན་ཏུ་ཆེ་བ་ནི་གསོམ་དཀར་གྱི་མདའ་དང་འབྲོང་རྭའི་གཞུ་ཡིན། དམངས་ཁྲོད་ཀྱི་ངག་སྒྲོས་ལ་ཡང་། ནང་ཨ་ཁུ་བཟང་བའི་བཀའ་དྲིན་ལ། །འབྲོང་རྭ་སྨུག་པོ་གཞུ་ལ་བཀུག །ནང་བུ་ཚ་ཡོང་ན་འཕེན་རྐྱང་ཡིན། །ཟེར་བ་བཞིན་རྭ་གཞུ་ཐམས་ཅད་འབྲོང་རྭ་འབའ་ཞིག་ཡིན་པས་སུས་ཀྱང་ཁ་ཚོན་གཅོད་དཀའ་མོད། འོན་ཏེ་རྭ་ཅོའི་གཞུ་ཡིན་པ་སུས་ཀྱང་ཁས་ལེན་བཞིན་འདུག   རྭ་གཞུ་དེ་སྨྱུག་གཞུའམ་སྐྱེར་གཞུ་དང་མི་འདྲ་སྟེ། མདའ་འཕེན་མཁན་ལ་ཤུགས་ཅུང་ཆེ་བ་མེད་ན་གཞུ་རྒྱུད་འཐེན་དཀའ་ལ། འཐེན་ཐུབ་པའི་དབང་དུ་བཏང་ནའང་གཏོང་དཀའ་བ་ཡིན། གལ་སྲིལ་ནུས་ཤུགས་འཛོམས་པའི་ཕོ་གསར་ཞིག་ཡིན་ཕྱིན་འཐེན་སླ་ལ་གཏོང་ཡང་བདེ་བར་མ་ཟད། འབེན་ལ་ཡང་ཕོག་སླ། གང་ལྟར་ཀྱང་གཙོ་བོ་རང་རང་གི་མཐེབ་རྩལ་ལ་རགས་ལས་ཡོད་དོ།      ད་ལྟ་མདའ་རྩེད་འདི་རྒྱུན་མ་ཆད་པར་རྩེ་བཞིན་པའི་ས་ཁུལ་ལ་ཡང་གཙོ་བོ་རྨ་ཆུའི་ཕ་རོལ་གྱི་གྲོང་སྡེ་ཆེན་མོ་མང་འབའ་བྱ་གསུམ་དང་། གཅན་ཚ། རྨ་ཆུའི་ཚུ་རོལ་ཆབ་འགག་ས་ཁུལ་དང་གྲོ་ཚང་། དཔའ་ལུང་སོགས་ཡོད་ལ། ཡུལ་ཕྱོགས་དེ་དག་ཏུ་ཕལ་ཆེར་རང་གི་ཕ་མེས་ཡང་མེས་ཀྱིས་བཏོད་པའི་སྲོལ་ལྟར་ལོ་རེར་ཆད་པ་མེད་པར་མདའ་རྩེད་ཀྱི་དགའ་སྟོན་ལ་རོལ་དང་རོལ་བཞིན་མཆིས། ས་ཁུལ་དང་ས་ཁུལ་བར་གྱི་མདའ་རྩེད་ཀྱི་ཁྱད་ཆོས་དང་གོམས་སྲོལ་དེ་ཆེ་ཕྱོགས་ནས་མཐུན་ན་ཡང་ཆུང་ཕྱོགས་སུ་མི་མཐུན་ས་ཡང་མང་མོད། འོན་ཀྱང་འདིར་རེ་རེ་བཞིན་ངོ་སྤྲོད་བྱེད་པའི་དགོས་པ་ཆེན་པོ་མེད་པས། གཤམ་དུ་བརྒྱ་ཁ་གཅིག་ཆོད་ཀྱི་ཚུལ་དུ་སྐབས་བབ་ཀྱི་བརྗོད་བྱ་གཙོ་བོ་སྟེ་ཆབ་འགག་ཡུལ་གྱི་མདའ་རྩེད་ངོ་སྤྲོད་རགས་ཙམ་བྱའོ། །དང་པོ། མདའ་རྩེད་ཀྱི་བརྒྱུད་རིམ།      ༡. མདའ་རྩེད་ཀྱི་སྔོན་འགྲོའི་ཆོ་ག       མདའ་རྩེད་ཀྱི་རྒྱ་ཅུང་ཆེ་བའི་སྐབས་ནི་རྒྱ་ལོའི(ཧོར་ཟླ་དང་པོ)ནང་ཡིན། སྡེ་བ་དང་སྡེ་བའི་བར་དུ་མདའ་རྩེད་བྱེད་འདོད་ན་ཐོག་མར་ཆང་དང་ཁ་བཏགས་བཟུང་ནས་ཕན་ཚུན་བར་འབྲེལ་གཏུག་བྱས་ཏེ་ཉི་མ་དང་སྐར་མ་ཐག་གཅོད་བྱེད་པའི་སྲོལ་ཡོད་ལ། མངགས་པའི་མིས་མདའ་འཕེན་པའི་ཉིན་སྐར་ཐག་བཅད་རྗེས། ཕྱིར་རང་སྡེའི་ནང་དུ་ཡོང་ནས་མདའ་འཕེན་གྱི་འབྲེལ་གཏུག་བགྱིས་པའི་རྒྱུ་མཚན་རྒན་པ་དང་སྡེ་དཔོན་རྣམས་ལ་ཞུས་པ་ན། སྡེ་བས་ཚོགས་འདུ་སྐོང་འཚོགས་བྱེད་ཅིང་། ཚོགས་འདུ་ལ་ཞུགས་མཁན་ནི་ཕལ་ཆེར་མདའ་རྩེད་བྱེད་ཐུབ་པའི་རྒན་དར་གཞོན་གསུམ་ཡིན། མདའ་འཕེན་ཚོགས་འདུའི་སྟེང་དུ་གཙོ་བོ་ཡུལ་ལྷ་གཞི་བདག་དང་དགྲ་ལྷ་ཝེར་མ་རྣམས་ལ་མཆོད་བཀུར་བླ་ན་མ་མཆིས་པ་བགྱིད་པ་དང་། མདའ་འཕེན་གྱི་རྒྱལ་ཁ་ལོན་པའི་གསོལ་འདེབས་དང་སྐྱབས་འཇུག་ཟློག་ཏུ་མེད་པ་ཞུས་ཤིང་། མདའ་བ་སོ་སོས་ཀྱང་མདའ་ཕོག་པའི་སྨོན་ལམ་འདེབས་པ་དང་ཆབས་ཅིག་ཟན་རིལ་མང་པོ་བསྒྲིལ་བ་དང་བསང་མཆོད་རྒྱ་ཆེན་པོ་བགྱིད་དགོས་པར་མ་ཟད། ར་ལུག་གསུར་ལ་གཏོང་བ་དང་ཡང་ན་མདའ་ཕོག་པའི་སླད་དུ་བསང་དང་ར་ལུག་ཁས་ལེན་པའི་སྲོལ་ཀྱང་ཡོད། ད་དུང་ཚོགས་འདུའི་སྟེང་དུ་མ་བུ་ཁྲིད་མཁན་གྱི་མི་ཐག་གཅོད་པ་དང་། ཐེངས་འདིའི་མདའ་དཔོན་དང་གཞུག་མའང་ཐག་གཅོད་དགོས་པ་ལགས། ལུགས་སྲོལ་ལྟར་ན་མ་བུ་ཁྲིད་མཁན་དེར་ངེས་པར་དུ་རང་ལ་མ་ཡོད་དགོས་པ་དང་བུ་ཁྲིད་མཁན་དེར་ངེས་པར་དུ་རང་ལ་བུ་ཡོད་དགོས་པ་ཡིན། མདའ་དཔོན་ནི་སྡེ་བའི་ནང་དུ་མཚན་སྙན་མཐོ་བའི་རྒན་པོའམ་ཡང་ན་དར་མ་ཡིན་དགོས་ལ། དེའི་ལས་འགན་གཙོ་བོ་ནི་མདའ་བ་རྣམས་ཀྱི་འགོ་ཁྲིད་དེ་ལ་རྒྱ་འཆོར་བའི་དོན་དག་འབྱུང་དུ་མི་འཇུག་པ་བྱེད་རྒྱུ་དེ་ཡིན། དེ་ཡང་མ་བུ་ཁྲིད་མཁན་དང་མདའ་དཔོན་གཞུག་མ་དེ་ཇི་ལྟར་འདེམས་པ་ཡིན་ཞེ་ན། མ་དང་བུ་ཁྲིད་མཁན་ནི་ངེས་པར་དུ་མ་ཎི་ཁང་ནས་ཟན་སྒྲིལ་ཞུ་བའམ་ཡང་ན་བླ་མའི་དྲུང་དུ་ཐག་གཅོད་པའི་སྲོལ་ཡོད་ལ། མདའ་དཔོན་དང་གཞུག་མ་ནི་མདའ་བ་བྱིངས་རྣམས་ཀྱིས་འདེམས་བསྐོ་བྱས་པས་ཆོག གཞུག་མ་ཟེར་བ་ལ་མདའ་གཞུག་ཀྱང་ཟེར། མདའ་གཞུག་གི་ལས་འགན་གཙོ་བོ་ནི་མདའ་རྩལ་ལ་བརྟེན་ནས་རྒྱལ་ཕམ་གྱི་དབྱེ་བ་འབྱེད་གང་ཐུབ་བྱེད་རྒྱུ་དེ་ཡིན།     གཞན་ཡང་མདའ་བ་རྣམས་ཀྱིས་གཟབ་མཆོར་གང་ལེགས་སྤྲས་དགོས་ཤིང་། གལ་སྲིད་རང་ལ་མེད་ན་གཞན་ནས་གཡར་བས་ཀྱང་ཆོག གཙོ་བོ་ཤོམ་དང་མདའ་རྩེད་ཀྱིས་སྡེ་བའི་ལ་རྒྱ་འཆོར་མི་ཉན་པ་དེ་ཡིན། ཟས་རིགས་ཀྱང་ཤ་མར་ཐུད་གསུམ་ལས་གཞན་ཀ་ར་བུ་རམ་དང་སིལ་ཏོག་སྣ་ཚོགས་བསྒྲིགས་ནས་སྡེར་ཁ་ཇི་འདྲར་མཐོ་ན་དེ་འདྲར་ཟས་ཤོམ་ཆེ་བའི་བཤད་སྲོལ་ཡོད། གོང་ཞུའི་གྲ་སྒྲིག་དང་འགྲོ་རིམ་དག་ནི་སྡེ་བ་གང་ཡིན་ཡང་ཕལ་ཆེར་གཅིག་མཚུངས་སུ་སྣང་ལ། གཞིས་པ་ཡིན་ནའང་འདྲ་མགྲོན་པོ་ཡིན་ནའང་འདྲ་གྲ་སྒྲིག་བྱེད་སྲོལ་ལ་ཁྱད་པར་དེ་འདྲ་མེད།     མདའ་མཁན་པ་རྣམས་སྡེ་བ་གཅིག་ནས་སྡེ་བ་གཞན་ཞིག་ལ་འགྲོ་བའི་སྐབས་སུ་རྒན་པ་ཕལ་ཆེར་རྟར་ཞོན་པ་དང་། དར་མ་དང་གཞོན་པ་རྣམས་རྐང་ཐང་དུ་འགྲོ་དགོས། མདའ་བ་དག་སྡེ་བ་གཞན་པར་སླེབ་ལ་ཉེ་བའི་སྐབས་སུ་ཚང་མས་ལྷན་དུ་ཀི་རིང་ཐེངས་མང་འདེབས་པ་དང་ཆབས་ཅིག་རྐང་པ་སར་རྡུང་བའི་སྲོལ་ཡང་ཡོད།      སྐབས་དེར་སྡེ་བའི་མདའ་བ་རྣམས་ཀྱིས་ཕྱི་སྡེའི་མདའ་བ་རྣམས་སླེབ་ལ་ཉེ་བ་ན་དྲིལ་སྐུལ(བསུ་བའི་ཆོ་ག་ཞིག)ཐེངས་གསུམ་ཁྱེར་ཏེ། ཨ་ཁུ་བརྒྱ་ཐམ་པ་དང་ན་ཟླ་བརྒྱ་ཐམ་པ་སྐུ་ཁམས་བདེ་ལགས་ཞེས་འཚམས་འདྲི་ཞུ་བའི་ལུགས་སྲོལ་དེ་ཡང་སྡེ་བ་སོ་སོར་ཡོད། དེ་ནས་མདའ་བ་རྣམས་རིམ་གྱིས་མདའ་རྩེད་བྱེད་སའི་ཡུལ་ལ་སླེབས་པ་ན། སྡེ་བ་གཉིས་ཀྱི་མདའ་དཔོན་མཉམ་དུ་ཚོགས་ནས་འཇལ་འབེན་བཟོ་ས་དང་འབེན་གྱི་རིང་ཐུང་ཐག་གཅོད་བྱས་རྗེས་འབེན་བཟོ་བའི་འགོ་རྩོམ་པ་ལགས།