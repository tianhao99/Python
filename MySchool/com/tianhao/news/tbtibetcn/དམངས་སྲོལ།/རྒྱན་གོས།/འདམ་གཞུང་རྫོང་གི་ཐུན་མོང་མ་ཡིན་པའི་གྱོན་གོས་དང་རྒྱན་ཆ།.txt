འདམ་གཞུང་རྫོང་གི་ཐུན་མོང་མ་ཡིན་པའི་གྱོན་གོས་དང་རྒྱན་ཆ།
འདམ་གཞུང་ཁུལ་གྱི་སྐྱེས་པ་རྣམས་ཀྱི་སྐྲ་ལྕང་ལོ་ལྷས་པའི་སྣེ་མོར་སི་ཤན་གྱི་སྐྲ་གཞུག་དམར་པོ་ཞིག་བསྒར་ཡོད།ལྕང་ལོར་བ་སོའི་ཤ་ཀྲད་དང་།དངུལ་གྱི་ཚིགས་ཁེབས་རྟ་སྒའི་གཟུགས་གཡུ་བྱུར་གྱི་ཁྲ་ཅན་ཆེན་པོ་འགའ་ཞིག་བརྒྱུས་ཏེ་ལྕང་ལོ་མགོ་བོར་དཀྲིས། འོག་འཇུག་དང་། ཕྱུ་པའི་ཕུ་ཐུང་ཆེན་པོ་ཞིག་བྱེད། ལྷམ་ཕལ་ཆེར་རྡོག་གཅིག་མ་སྣམ་བུའི་ཡུ་བ་ཅན་ཞིག་གྱོན།གོས་ཀྱི་གཤམ་སྣེ་པུས་མོའི་གོང་ཙམ་བར་བསྡོགས་ནས་རྒྱབ་ཏུ་རྐུབ་སུས་བསྡུས།འོག་འཇུག་ཕལ་ཆེར་འབུ་རས་དཀར་པོ་ཞེ་ཅིག་གྱོན།   
སྐེད་འཆིང་གི་མདུན་ངོས་གློ་གཡས་ལ་མེ་ལྕགས་དང་།རྒྱབ་ངོས་གློ་གཡོན་ལ་གྲི་བཏགས།མཐེ་བོང་གཡོན་པར་བ་སོའི་ཤ་ཀྲད་གྱོན།དུས་རྒྱུན་དབྱར་དུས་ཕྱིང་ཞྭ་དང་།དགུན་དུས་ཝ་ཞྭ།དབྱར་དུས་ཚར་ཚགས་དང་།དགུན་དུས་པགས་ཆེན་གྱི་སློག་པ་གླ་སྤགས་གྱི་རྒྱབ་ཤ་ཅན་དང་གོང་བ་དང་།ཕུ་རྩེ་སོགས་ལ་མཐའ་རྒྱན་སྤུ་མ་ནག་པོ་བཏང་བ་ཞིག་གྱོན་ལ།གཟབ་མཆོར་སྤྲོས་སྐབས་གོས་ཆེན་གྱི་ཚར་ཚགས་སམ། ལྷད་ཁེའི་སློག་པར་སྲམ་ལྤགས་ཀྱི་རྒྱན་མཐོ་གང་ལྷག་ཙམ་བྱས་པ་དང་།འབུ་རས་དང་དཀར་པོའི་དོར་མ་ཆེན་པོ་ལྷམ་ཡུའི་སྟེང་སླེབས་པའི་ལྷུག་ལྷུག་ཞིག་གྱོན།གློ་འདོག་མེ་ལྕགས་སོགས་ཀྱང་དངུལ་ལ་ཚ་གསེར་དང་།གཡུ་བྱུར་གྱི་ཕྲ་ལྡན་ཅན་བཏགས་པ་སོགས་བྱེད།
བུད་མེད་ཚོའི་གྱོན་ཆས་གཟབ་མཆོར་ནི་དགུན་དུས་ཞྭ་མོ་སྒོ་ཁྲ་ཅན་ལ་ཚ་རུའི་ནང་ལྡན་འགོ་སྣམ་དམར་ལྗང་གིས་བཏུམས་པར་རྒྱ་སེའི་རྐེ་འཆིང་ཅན་གྲུ་ལེབ་ལྤགས་ཚགས་ཀྱི་ཕུ་ཐུང་འདྲ་བའི་བཟོ་ཞིག་ལ་ཞྭ་ལག་ཉིས་ལྡན་རྒྱབ་ཏུ་ཚ་རུའི་ཞྭ་ལག་ཅན་ཞིག་དང་།གོས་གྱོན་སློག་པ་གླ་ལྤགས་ཀྱི་རྒྱབ་ཤ་འགོ་སྣམ་དམར་ལྗང་ནག་གསུམ་ཐོག་རྒྱ་སེ་བཅས་ཁྲ་དགུ་ལྡན། གོང་པ་དང་།ཕུར་རྩེ་སོགས་ལ་སྲམ་རྒྱན་ཆེ་བ་ཕུ་ཐུང་དཀྱིལ་མཚམས་ནས་སློག་པའི་ཕྲན་བུའི་མཐོང་བ་ཡོད་འདུག སྐེད་ཆིངས་སྟེང་དངུལ་གྱི་ཕྱ་མ་འབུར་ཚག་གམ། འཇམ་སང་གང་རུང་རྒྱག་སྲོལ་འདུག སྤང་གདན་རྟ་སོ་ཞེས་འཇའ་རིས་མཚམས་སུ་མེ་ཏོག་དམར་ཁྲ་རིས་ལྡན་དང་།གཡུང་ལགཁྱི་སྣ་བཅས་ཀྱི་ཐོག་གཤམ་དུ་ཁ་འཛར་ཅན་བཅིངས། དབྱར་དུས་གོས་ཆེན་སོགས་ཀྱི་རྒྱབ་ཤ་ལྡན་པ་ཚར་ཚགས་དང་། ཕྱིང་ཞྭ་གྱོན།དབྱར་དགུན་གང་དུའང་སྐེད་ཆིངས་ཀྱི་རྒྱབ་ཏུ་གློ་གྲི་ཆུང་ཆུང་དང་།སྦ་ཁུག་ཁབ་ཤུབ་ཅེས་ཀོ་ཤུབ་སྟེང་དངུལ་གྱི་ཚག་དངུལ་གྱི་པ་ཏྲ་དང་ཨེ་ཕྲུག་སོགས་ཡོད་པའི་ཆབ་ཆབ་གཉིས་ལྡན། སྐྲ་ལ་ལན་བུའི་སྟེང་དངུལ་གྱི་འབོར་དང་། གཡུ་བྱུར་སོགས་ཀྱིས་བརྒྱན་པ་བཅས་ཀྱི་རྒྱན་ཆ་སྤྲས་ཀྱི་ཡོད། 
ཡངས་ཅན་ཁུལ་དུ་བུད་མེད་ཚོས་དཔྲལ་བའི་སྟེང་།ན་རྩེ་འགོ་སྣམ་མམ་སྣམ་བུ་དམར་པོའི་སྟེང་བྱུ་རུ་ཆུང་ཆུང་མང་པོ་མཐའ་ནས་སྐོར་བའི་དཀྱིལ་དུ་གཡུ་ཡོད་པའི་སྒོར་སྒོར་ཞིག་འདོགས་སྲོལ་འདུག