《མི་དབང་རྟོགས་བརྗོད》་ལས་དམངས་སྲོལ་རིག་གནས་ཀྱི་སྐོར་རགས་ཙམ་གླེང་བ།
གྱོན་ཆས་དང་དམངས་སྲོལ་སོགས་ཀྱི་སྐོར་མང་བ་འདི་ནི་《མི་དབང་རྟོགས་བརྗོད》་ཀྱི་ཐུན་མོང་མ་ཡིན་པའི་ཁྱད་ཆོས་ཤིག་ཏུ་ངོས་བཟུང་ཡང་ཆོག།བོད་ཀྱི་གྱོན་ཆས་དང་གོམས་གཤིས་དོགས་གསལ་བོར་སྟོན་པའི་བརྩམས་ཆོས་ཤིག་མེད་ལ་རྒྱལ་དབང་ལྔ་པས།“ཧོར་མིན་བོད་མིན་སོགས་ཆོས་གོས་ཡ་མ་གཟུགས་རང་སྣང་གང་དྲན་བྱས་པས་བོད་ཀྱི་ཆོས་གོས་འདི་འདྲ་ཡོད་ཅེས་ལོ་བརྒྱ་ཙམ་གྱི་རྗེས་ལ་ཐ་སྙད་ཙམ་ལས་སྟོན་དཀའ”ཞེས་བོད་པའི་གྱོན་ཆས་ལ་དོ་སྣང་བྱ་དགོས་པའི་སྐོར་གྱི་བསླབ་བྱ་གནང་ཡོད།རྟོགས་བརྗོད་འདིའི་ནང་དུ་སྐུ་དྲག་གི་གྱོན་ཆས་དང་བག་མའི་གྱོན་ཆས་སོགས་ཡུལ་སྲོལ་གོམས་གཤིས་རགས་བསྡུས་ཙམ་བཀོད་པར་ཞིབ་འཇུག་གི་རིན་ཐང་ཆེས་ཆེར་ལྡན་ཞིང་དེ་དག་མདོ་ཙམ་གླེང་ན།རྟོགས་བརྗོད་འདིའི་ནང་དུ་ཕོ་ལྷ་བར་ཆུང་མ་ལེན་དུས་ཀྱིས་བག་མའི་གྱོན་ཆས་ཞིབ་འབྲི་བྱས་ཡོད།མི་རིགས་སོ་སོའི་གྱོན་ཆས་ནི་ས་བབ་དང་མཛེས་དཔྱོད་ཀྱི་འདུ་ཤེས་ཟུང་འབྲེལ་བྱས་པ་ལ་བརྟེན་ནས་གྲུབ་པ་དང༌།གྱོན་ཆས་ཀྱི་བཟོ་དབྱིབས་སྣ་ཚོགས་དང་རྒྱན་ཆའི་བྱེ་བྲག་སྣ་ཚོགས་ཀྱིས་མི་རིགས་ཤིག་གི་གཏིང་རིམ་པའི་བསམ་བློའི་འདུ་ཤེས་དང་མཛེས་དཔྱོད་ཀྱི་ལྟ་བར་ངོས་འཛིན་ཡང་དག་བྱེད་ཐུབ།
      གཉེན་སྟོན་དང་འདས་མཆོད་བྱ་རིམ་ཁྲོད་མི་རིགས་ཤིག་གི་ཁྱད་པར་ཅན་གྱི་རིག་གནས་སྣང་ཚུལ་དེ་མངོན་ཡོད་པས།ཕོ་ལྷ་བའི་བཙུན་མོ་འདས་ཁང་དང་འདས་རྗེས་ཀྱི་སྨོན་ལམ་དང་ཆོ་གའི་བྱ་རིམ་ཁྲོད་བོད་མིའི་འདུ་ཤེས་དང་འདས་མཆོད་སྐོར་ལ་རྒྱུས་ལོན་རགས་ཙམ་བྱེད་ཐུབ།ཕོ་ལྷ་བ་ནི་སྐུ་དྲག་སྟོབས་ཅན་ཞིག་ཡིན་པས་འདིའི་འདས་མཆོད་སྒྲུབ་པའི་རྒྱ་ཆེ་ཆུང་གི་ཚད་དང་འབངས་མི་ཕལ་བ་ཞིག་གི་འདས་མཆོད་ཀྱི་རྒྱ་ཆེ་ཆུང་ནི་བསྡུར་ཐབས་མེད་མོད།འོན་ཀྱང་ཤི་བོ་འདས་ཁའི་གསལ་འདེབས་དང་འདས་མཆོད་ཀྱི་གོ་རིམ་ཕལ་ཆེར་གཅིག་མཚུངས་ཡིན་པ་དང༌།རྟོགས་བརྗོད་འདིར་ཕོ་ལྷའི་བཙུན་མོ་འདས་ཁར་གསལ་འདེབས་ཀྱི་རིམ་པ་མགོ་མཇུག་བར་གསུམ་གྱི་ཆོ་གའི་གོ་རིམ་འདི་ལྟར།“ཕོ་ལྷ་བའི་ཐུགས་ལ་གདུང་བ་བརྣག་དཀའ་བས་མནར་ཡང་སྙིང་སྟོབས་ཆེར་བསྐྱེད་དེ……ད་ནི་འཆི་བ་ཞེས་བྱ་བ་ཉམས་སུ་མྱོང་བར་འདུག་པས་འཁོར་བའི་གནས་ལུས་ལོངས་སྤྱོད་གང་ལའང་སྙིང་བོ་མ་མཆིས་ན་ཆགས་དང་དང་ཞེན་པ་ཕྲ་མོ་ཙམ་ཡང་སྤོང་ལ།ཁྱེད་རང་གི་སྔ་མོ་ཉིད་ནས་ཇི་ལྟར་སྨོན་པ་བཞིན་བདེ་བ་ཅན་གྱི་ཞིང་ཁམས་སུ་ཐལ་ལེར་གཤེགས་ཤིག་འདི་གསུང་གི་ཤུགས་ཆེན་པོས་ནན་ཏན་དུ་བརྗོད་པ་ན།མིའི་བདག་པོ་ལ་སྤྱན་གྱི་ཐ་མ་ཅེར་གྱིས་གཟིགས་ཤིང༌།ཕྱག་སོར་ལས་བཅངས་པར་མཛད་ཅིང་དབུ་དུད་ལན་གསུམ་གྱི་མཐར……ཚེ་ལས་འདས”（རྟོགས་བརྗོད་ལས）པས།འཇིག་རྟེན་རྣམ་པར་འདྲེན་པ་ཆེན་པོ་གང་དང་གང་དུ་མཆིས་དག་ལ་ཡོན་བསྔོ་བའི་དངོས་པོ་རྒྱ་ཆེན་པོ་དང༌།མདོ་ཁམས་ཀྱི་སའི་ཆ་ནས་སྐོར་གསུམ་གྱི་གཙུག་ལག་ཁང་ཐམས་ཅད་ལ་མཆོད་པ།གྲུབ་མཐའ་རིས་མེད་ཀྱི་དགེ་འདུན་ལ་མང་འགྱེད།མུ་ཏོ་བའི་ཚོགས་ལ་ཟས་འབྱེད་ཀྱིས་ཚིམ་པར་མཛད་ནས་བདུན་ཕྲག་བདུན་གྱི་བར་དུ་ཆོས་སྒྲའི་རྒྱུན་མ་ཆད་པར་འདས་མཆོད་རྒྱ་ཆེན་པོས་བསྒྲུབས།ད་ལྟ་ཡང་བདུན་ཕྲག་བདུན་གྱི་རིང་ལ་རང་ཉིད་ཀྱི་ནུས་ཚོད་དང་བསྟུན་ནས་གཤིན་པོར་འདས་མཆོད་སྒྲུབ་པའི་ཚུལ་དངོས་སུ་མཐོང་ཐུབ།ཕུར་བཞུས་ཀྱི་མཛད་སྒོ་གྲུབ་རྗེས།དགེ་འདུན་ལ་མང་འགྱེད་དང་གཙུག་ལག་ཁང་ལ་མཆོད༌།ཡུལ་མི་ལ་ཟས་འགྱེད་བྱེད་པ།པུར་རུས་རྣམས་རུས་ཆོག་གི་དག་པར་བྱས་ནས་སྨན་འདམ་དང་བསྲེས་ནས་ས་ཚཱ་དང་སྟོན་པ་ཐུབ་པའི་དབང་བོའི་སྣང་བརྙན་སོགས་བསྐྲུན་པའི་སྲོལ་འདི་ད་བར་ད་རུང་མ་ཉམས་པར་ཡོད།
བོད་ཀྱི་གནའ་རབས་བརྩམས་ཆོས་ལས་ཡུལ་སྲོལ་རིག་གནས་ཀྱི་སྐོར་བྲིས་པ་ཧ་ཅང་ཉུང་ཞིང༌།《མི་དབང་རྟོགས་བརྗོད》ལས་འདས་མཆོད་ཀྱི་བྱ་རིམ་ཆ་ཚང་ཞིག་འཁོད་ཡོད་པ་དང༌།དེ་ལས་བོད་པའི་ཕུགས་བསམ་གྱི་རེ་སྙེགས་དང་མི་ཚེའི་ལྟ་བ།འཚོ་གནས་ཀྱི་དོན་སྙིང་བཅས་ལ་འཚོལ་རྟོག་བྱེད་ཐུབ་ཅིང༌།བོད་མིའི་འདུ་ཤེས་འཛིན་སྟངས་སྐོར་ལ་ཞིབ་འཇུག་བྱ་བྱེད་ཀྱི་དཔྱད་གཞི་གལ་ཆེན་ཞིག་ཀྱང་ཡིན།མདོ་མཁར་བས་བོད་ཀྱི་གྱོན་ཆས་དང་ཟུལ་སྲོལ་རིག་གནས་སྐོར་ལ་མཐོང་ཆེན་དང་དཔྱད་བརྗོད་ཀྱང་སྤེལ་ཡོད་པས།མདོ་མཁར་བ་ནི་བོད་ཀྱི་རིག་གནས་སྤྱི་ལ་མཁྱེན་རྒྱ་ཡངས་ཤིང་མཐོང་ཆེན་མཛད་བཞིན་པའང་རྟོགས་ཐུབ།《མི་དབང་རྟོགས་བརྗོད》ལས་གཉེན་སྟོན་གྱི་ཆོ་ག་སྤེལ་ཚུལ་དང་བག་ལྭ་སོགས་གྱོན་ཆས་སྣ་ཚོགས་དང།རང་བཞིན་གྱི་སྟོན་མོ་སྣ་ཚོགས་དང༌།འདས་མཆོད་སོགས་ཇི་ལྟར་སྤེལ་བའི་ཚུལ་སོགས་ཅུང་ཞིབ་རྒྱས་ཤིག་ཡོད་པས།འདི་ནི་མི་དབང་རྟོགས་བརྗོད་ཀྱི་རིན་ཐང་གཞན་ཞིག་ཀྱང་ཡིན་ནོ།།