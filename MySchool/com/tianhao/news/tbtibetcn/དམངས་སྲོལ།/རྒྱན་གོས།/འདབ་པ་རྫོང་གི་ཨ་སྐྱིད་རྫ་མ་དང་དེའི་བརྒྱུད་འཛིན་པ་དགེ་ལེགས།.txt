འདབ་པ་རྫོང་གི་ཨ་སྐྱིད་རྫ་མ་དང་དེའི་བརྒྱུད་འཛིན་པ་དགེ་ལེགས།
འདབ་པ་རྫོང་ཨ་སྐྱིད་རྫ་མ་ནི་བོད་མིའི་སྲོལ་རྒྱུན་གྱི་ཁྱད་དུ་འཕགས་པའི་ལག་རྩལ་ཞིག་ཡིན་ལ་བསྲེག་བཟོ་བྱས་རྗེས་ཁ་དོག་ནག་པོར་གྱུར་བས་མིང་གཞན་དུ་བོད་མིའི་རྫ་ནག་ཀྱང་ཟེར།དེའི་ལོ་རྒྱུས་ནི་ལོ་ངོ་བདུན་སྟོང་སྔོན་གྱི་གནའ་བོའི་རྫ་ནག་བཟོ་སྲོལ་དང་གཏུག་ཆོག་ལ་བཟོ་རྒྱུན་ལག་རྩལ་དུས་དེ་ནས་ཡང་རྩེར་སོན་པ་ཞིག་ལགས།རྫ་མ་དེ་བཟོ་སྐབས་ཨ་སྐྱིད་ས་ཆ་ཡི་དམིགས་གསལ་གྱི་འདམ་པ་ཡིས་རྒྱུ་ཆ་བྱས་ཏེ་དེ་མིན་གྱི་འདམ་པ་རིགས་གཉིས་དང་ལྷན་དུ་བསྲེས་རྗེས་དབྱུག་གུས་ག་ལེར་བརྡུངས་ནས་ཁོག་སྟོང་དུ་བཟོས།དེ་ནས་རིམ་བཞིན་དུ་གཡས་གཡོན་དང་མཐོ་དམའ་ལ་ལེགས་བཅོས་བྱས་ནས་རྫ་གཟུགས་ཆགས་རྗེས་དཀར་ཡོལ་ཆགས་ཧྲུལ་གྱིས་འདྲ་རིས་སྣ་ཚོགས་བཀོད།དེ་ནས་མེ་ནང་ལ་བསྲེགས་བས་སེར་སྐྱའི་འདམ་པ་དེ་ནག་པོར་གྱུར།ས་རྫ་ལས་བཟོས་བའི་རྫ་ཁོག་དང་རྫ་བུམ།རྫ་གཞོང་།རྫ་དམ་སོགས་ནི་བོད་མིའི་འཚོ་བའི་ནང་ལ་མེད་དུ་མི་རུང་བ་ཞིག་ཏུ་གྱུར་ལ་གནའ་དུས་སུ་ས་ཆ་གཞན་དག་ཏུ་འབྲུ་རིགས་དང་འཚོ་བའི་ཡོ་བྱད་རྣམས་དང་བརྗེ་ཚོང་བྱས་ལ་ད་ལྟར་ཚོང་ར་ལ་འགྲིམ་སྟེ་ཡུལ་སྐོར་ལྗོངས་རྒྱུའི་ཚོང་རྫས་དང་ཡུལ་མི་རྣམས་ཀྱི་འཚོ་བའི་རྒྱན་ཆ་རུ་ཆགས་ཡོད་དོ།།
     བོད་མི་རྣམས་ཀྱི་འཚོ་བའི་དགོས་མཁོ་ལྟར་ཡབ་མེས་ཚོས་ལོ་རྒྱུས་ཆུ་རྒྱུན་རིང་མོར་བློ་གྲོས་རིག་པ་ཡིས་ས་གནས་ཀྱི་རྒྱུ་ཆ་རྣམས་བེད་སྤྱོད་བྱས་ཏེ་རྫ་མའི་ཡོ་བྱད་སྣ་ཚོགས་བཟོས།དེ་དག་གི་ཕྱི་ཡི་མདོག་ཁ་ནག་པོའི་ངོས་སུ་རྡོ་དཀར་ཆུང་ངུས་བཀྲ་ཤིས་པ་མཚོན་པའི་རི་མོ་འདྲ་མིན་སྣ་ཚོགས་བཀོད་པས་མིག་ལ་མཛེས་ཤིང་ཡིད་དབང་འཕྲོག་ལ་རྫ་བུམ་ནང་དུ་ཇ་བསྐོལ་ན་ཇ་ཡི་བྲོ་བ་ཁྱད་དུ་འཕགས་པ་དང་རྫ་ཁོག་ནབ་ཆང་བཙོས་ན་ཆང་གིས་མི་ཡི་ལུས་པོ་ལ་མི་གནོད་ལ་དྲི་ཞིམ་ཐུལ་ལེར་ཁྱབ་པས་འཚོ་བའི་རིན་ཐང་དང་མཛེས་རྟོག་གི་རིན་ཐང་གཉིས་ཀ་ལྡན་པའི་བོད་ཀྱི་ལག་རྩལ་གཞན་ལ་ངོམ་ཆོག་ཆོག་ཅིག་རེད།།
     ཨ་སྐྱིད་རྫ་མ་ལ་སྲུང་སྐྱོབ་དང་དེ་བརྒྱུད་འཛིན་བྱེད་ཚུལ་གྱི་ཐད་ནས་བཤད་ན།རྫོང་དང་ཁུལ་ཞིང་ཆེན་རིམ་པའི་གཟུགས་མེད་རིག་གནས་ཤུལ་བཞག་ཏུ་འཇོག་རྒྱུའི་སྙན་ཞུ་ཕུལ་བ་ནས་བཟུང་སྲིད་གཞུང་གིས་ཡང་དག་པའི་འགོ་ཁྲིད་དང་རྒྱབ་སྐྱོར་ཆེན་པོ་ལ་བརྟེན་ནས་ཉམས་རྒུད་ཤུལ་མེད་དུ་འགྱུར་ལ་ཉེ་བའི་ཨ་སྐྱིད་རྫ་མ་ལ་སླར་ཡང་དཔྱིད་ཀྱི་དཔལ་ཡོན་ཤར་ཏེ་གསོན་ཤུགས་རྒྱས།སྤྱི་ལོ2008ལོར་ལག་རྩལ་དེ་རྒྱལ་ཁབ་རིམ་པའི་གཟུགས་མེད་རིག་གནསཤུལ་བཞག་ལ་ཚུད་རྗེས་རྫོང་དང་ཤང་།གྲོང་གསེབ་རྣམས་ཀྱིས་ནུས་པ་ཕྱོགས་གཅིག་ལ་བཏོན་ཏེ་ཨ་སྐྱིད་རྫ་མའི་ཚོགས་པ་བཙུགས་ཏེ་འགོ་ཁྲིད་དང་དོ་དམ།ལས་དོན།འགྲོ་སོང་བཅས་ཕྱོགས་གང་ཅིའི་ཐད་ནས་སྒྲིག་འཛུགས་ཡོད་ལ་སྒྲིག་ལམ་དམ་པའི་བྱ་གཞག་གཉེར་བས་ས་བརྐོ་རྒྱུ་དང་།འདམ་པ་སྦྱོར་རྒྱུ།རྡེག་རྡུང་བྱ་རྒྱུ།ཕྲ་རྒྱན་འགོད་རྒྱུ།མེ་ནང་བསྲེག་རྒྱུ་བཅས་རྫ་མ་བཟོ་བའི་གོ་རིམ་ལྔ་ཚུལ་དང་མཐུན་པར་ལག་ཏུ་བསྟར་ཐུབ་པས་སྲོལ་རྒྱུན་ལས་བཟོ་བཀོད་གསར་ལ་རྣམ་པ་མཛེས་པའི་རྫ་མ་གསར་པ་ཐོན་པར་ཕྱི་ནང་ཀུན་གྱིས་དགའ་བསུ་ཚད་མེད་བྱས་དང་བྱེད་བཞིན་ཡོད།།
     བོད་མིའི་ཐུན་མོང་མ་ཡིན་པའི་ལག་རྩལ་དེ་གནའ་ཤུལ་ད་འཛིན་གྱིས་མ་ཉམས་གོང་འཕེལ་དུ་གཏོང་བའི་ཆེད་དུ་འབྲེལ་ཡོད་ལས་ཁུངས་དང་མི་སྣ་རྣམས་ཀྱིས་ཡི་གེ་དང་སྒྲ་ཕབ།བརྙན་ཕབ་བཅས་དེང་རབས་སྨྱན་བྱེད་ཀྱི་ཐབས་ལ་བརྟེན་ནས་འཚོལ་སྡུད་བྱས་ཏེ་ཨ་སྐྱིད་རྫ་མ་དེ་ཕྱོགས་ཡོངས་ནས་ཆ་ཚང་བའི་སྒོ་ནས་ཉར་ཚགས་དང་སྲུང་སྐྱོབ་བྱས་ཡོད།།
     ཨ་སྐྱིད་རྫ་མའི་དཔལ་འབྱོར་གྱི་ཕན་ཁེ་དང་སྤྱི་ཚོགས་ཀྱི་ཕན་འབྲས་ཐོག་ནས་བཤད་ན།ཉམས་དམས་ཐེབས་པའི་དམངས་ཁྲོད་ཀྱི་བཟོ་རྩལ་སྔོན་མ་ལས་ཀྱང་སྲུང་སྐྱོབ་དང་གསར་སྤེལ་བྱེད་པའི་ཆེད་དུ་ཞིང་ཆེན་དང་ཁུལ་གྱིས་རྩ་འཛུགས་བྱེད་པའི་འགྲེམས་སྟོན་དང་འཁྲབ་སྟོན་སྣ་ཚོགས་སུ་ཞུགས་ནས་ཕྱི་ནང་གི་མིག་ལྡན་རྣམས་ལ་ངོ་སྤྲོད་དང་ཁྱབ་སྤེལ་བྱས་པས་ཨ་སྐྱིད་གྲོང་པའི་ཡུལ་མི་ཀུན་གྱིས་རྫ་མའི་རིན་ཐང་དང་མ་འོངས་འབྱུང་འགྱུར་གྱི་མདུན་ལམ་མཐོང་ནས་ཨ་སྐྱིད་རྫ་མའི་རྒྱུན་འཛིན་པའི་རྗེས་སུ་འབྲངས་སྟེ་ལག་རྩལ་སྦྱངས།ཁོང་ཚོའི་རིག་རྩལ་དང་ཕྱག་ཟུང་ལས་ཐོན་པའི་ཨ་སྐྱིད་རྫ་མའི་ཕྱི་ཡི་བཟོ་དབྱིབས་དང་མདོག་ཁ།རི་མོ་དང་བཅས་པ་ལ་དམིགས་གསལ་གྱི་ཁྱད་ཆོས་འབུར་དུ་ཐོན་ལ་སྤྱོད་སྒོའང་ཤིན་ཏུ་རྒྱ་ཆེ་བས་རིག་གནས་ཐོན་ལས་འཕེལ་རྒྱས་དང་ཡུལ་སྐོར་ཚོང་རྫས་ནང་གི་འོད་མདངས་འཕྲོ་བ་ཞིག་ཏུ་གྱུར་ཏེ་མི་རིགས་སོ་སོས་དགའ་པོ་བྱེད།དཔེར་ན།ཁོང་ཚོས་བཟོས་པའི་རྫ་མའི་རིགས་ཉི་ཤུ་ལྷག་ཙམ་ལས་ཇ་གཟེད་ནང་དུ་ཇ་བླུགས་ནས་ཉིན་གསུམ་བཞི་ཙམ་ལ་བཞག་ནའང་ཇ་ཡི་བྲོ་བ་ལ་འགྱུར་རྒྱུ་མེད་པར་དྲི་ཞིམ་གྱིས་ཁྱབ་པ་དང་མེ་ཐབ་ནང་དུ་མེ་སྟག་བླུགས་ན་ཡུན་རིང་དུ་འབར་ཐུབ་པས་རོང་པ་ཡིན་ནའང་འདྲ།དགོན་པ་ཡིན་ཡང་ཆོགལས་བྱེད་པ་ཡིན་ནའང་རུང་།ཚང་མས་ཨ་སྐྱིད་རྫ་མ་བེད་སྤྱོད་རྒྱུ་ལ་ཧ་ཅང་དགའ་པོ་བྱས་པས་དཀར་མཛེས་ཁུལ་གྱི་རྫོང་ཁག་སོ་སོ་དང་མུ་ལི།བོད་ལྗོངས།ཡུན་ནན།མཚོ་སྔོན་བཅས་ལ་བྲིན་རྒྱུག་ཆེ།དེ་ཡང་རང་རེ་བོད་ལ་མཚོན་ན་རྫ་བཟོ་དང་མགར་བཟོ།རྡོ་བཟོ་དང་ཤིང་བཟོ་སོགས་སྲོལ་རྒྱུན་གྱི་ལག་རྩལ་ཕུན་སུམ་ཚོགས་པ་ཡོད་ཀྱང་རྙིང་ཞེན་མཁྲེགས་འཛིན་གྱི་འདུ་ཤེས་རྙིང་པས་ཐོན་སྐྱེད་ལག་རྩལ་ལ་དོ་སྣང་ཆེར་མ་བྱས་པས་ནང་གི་ལྟོགས་རྒྱགས་དང་རྒྱབ་ཀྱི་གོས་སོགས་ལ་དངོས་སུ་ཕན་པའི་བཟོ་རྩལ་དེ་དག་ཀྱང་དུས་དང་བསྟུན་ཏེ་གོང་འཕེལ་ཆེན་པོར་འགྲོ་མ་ཐུབ་མོད།དུས་རབས་གསར་པ་དང་རིག་གནས་གསར་པ།བསམ་བློ་གསར་པ་བཅས་ཀྱིས་ཡང་ནས་ཡང་དུ་གནའ་ཆགས་ཀྱི་འཚོ་བ་བྱེད་སྟངས་དང་བསམ་གཞིག་བྱེད་ཐབས་ལ་བརྡབ་གསིག་དང་ཕོག་ཐུག་བཏང་བས་བོད་མི་རྣམས་ཀྱིས་ཀྱང་བསམ་བློ་ནང་དུ་བསྡུས་ཏེ་ཡོད་ཚད་ལ་སླར་ཡང་ཚད་འཇལ་བྱས་པས་དམངས་ཁྲོད་ཀྱི་བཟོ་རྩལ་གང་མང་ཞིག་རིག་པས་དཔྱད་དེ་ལག་ཏུ་བསྟར་བས་མིག་མཐོང་ལག་ཟིན་གྱི་འབྲས་བུ་གཡུར་དུ་ཟ་བར་བྱས་པ་ནི་དངོས་གནས་ཕ་ཤུལ་བུ་ཡིས་བཟུང་ཐུབ་པའི་བྱ་གཞག་རླབས་པོ་ཆེ་ཞིག་རེད།།
     དེ་ཡང་ཡིན་ཏེ།ལས་དེ་དག་ཟམ་མ་ཆད་པར་གཅིག་གིས་གཅིག་ལ་བརྒྱུད་ནས་ཡག་ཐོག་ཡག་བརྩེགས་ཀྱིས་སྤྱི་ཚོགས་ཀྱི་ཚོང་རའི་དཔལ་འབྱོར་གྱི་འགྲན་རྩོད་ཁྲོད་དུ་ཞུགས་ནས་བོད་མི་རྣམས་ཀྱི་འཚོ་གཞེས་ལ་རྔོ་ཐོགས་ན་ང་ཚོའི་ཕ་ཡུལ་གྱི་ཕོ་རབས་དར་གཞུང་རྣམས་ལ་ལེ་ལོ་དང་སྒྱིད་ལུག་གིས་དབང་དུ་བསྒྱུར་བའི་བྲན་གཤིས་མེད་ལ་དང་མོ་གསར་སྨིན་ལེགས་མ་རྣམས་ཀྱང་གཞན་བརྟེན་སྲིན་འབུའི་གྲས་ལས་ཐར་ཏེ་རང་བདག་རང་གིས་བཟུང་ཐག་ཆོད་རེད།།
     ཨ་སྐྱིད་རྫ་མའི་བརྒྱུད་འཛིན་པ་དགེ་ལེགས་ནི་སྤྱི་ལོ1952ལོར་འདབ་པ་རྫོང་ཚེ་རོགས་ཤང་ཨ་སྐྱིད་གྲོང་པར་སྐྱེས།སྤྱི་ལོ1965ནས1970ལོའི་བར་དམངས་ཁྲོད་བཟོ་རྩལ་ཨ་སྐྱིད་རྫ་མ་བཟོ་ཐབས་ལ་སློབ་སྦྱོང་བྱས་པས་རྒན་གཞོན་ཚང་མས་ཤེས་པའི་དམངས་ཁྲོད་སྒྱུ་རྩལ་པ་ཞིག་ལ་གྱུར་།ཁོང་གིས་ད་ལྟའི་བར་དུ་དགེ་ཕྲུག་བརྒྱད་ཙམ་བསྡུས་ཏེ་རྫ་མའི་ལས་ལ་ལུས་སེམས་ཕུལ་བས་མི་སྨོན་རང་སྐྱོད་ཀྱི་འབྲས་བུ་སྨིན་ཡོད།༼ཁོང་ནི་ཨ་སྐྱིད་རྫ་མའི་བརྒྱུད་འཛིན་པ་མི་རབས་བརྒྱད་པ་ཡིན་ལ་དང་པོ་ནི་ཤེས་རབ་འོད་ཟེར་དང་གཉིས་པ་ནི་ཨ་ལེགས་ཕུལ་ཕྱིན།གསུམ་པ་ནི་སྟོབས་ལྡན།བཞི་པ་ནི་བློ་བཟང་ཤེས་རབ།ལྔ་པ་ནི་བསམ་གྲུབ།དྲུག་པ་ནི་ཨ་ལེགས་ཀུན་དགའ།བདུན་པ་ནི་བསོད་ནམས་དབང་ཕྱུག་བཅས་སོ།།༽