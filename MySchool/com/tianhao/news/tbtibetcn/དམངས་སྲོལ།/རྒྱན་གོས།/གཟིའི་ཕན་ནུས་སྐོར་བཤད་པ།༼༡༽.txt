གཟིའི་ཕན་ནུས་སྐོར་བཤད་པ།༼༡༽
གཟིའི་ཕན་ནུས་སྐོར་བཤད་པ།
                                                                                  ཚངས་དབང་དགེ་འདུན་བསྟན་པ།    གཞན་གཡེར་གཤོང་མཁན་ཆེན་བསྟན་འཛིན་རྒྱ་མཚོའི་༼ཀླུ་དབང་རྒྱལ་པོའི་ལས་ཚོགས༽་བྱ་བ་ལས།    ཀླུའི་དམ་རྫས་ལ་སྤང་རྫས་དང་བསྟེན་རྫས་གཉིས་ཞེས་པའི་རྗེས་མའི་སྐབས་སུ།   དབང་བོ་ཉམས་པ་གསོ་བ་ལ་རྨ་བྱའི་མདོངས།   ཀུ་བའམ་ཛ་ཏི་གང་རུང་དང་།    ཀླད་པ་ཉམས་པ་ལ་མུ་ཏིགརྣ་བ་ཉམས་པ་ལ་བཱུ་ཤེལ་རྩེ་དང་།     མིག་ཉམས་པ་ལ་གཟི་ཟླུམ་ཁྲ་བོའམ་ལུང་ཐང་ནག་པོ་གང་རུང་དང་།   ཞེས་དགེ་ལུགས་ཀྱི་མཁས་དབང་དམ་པ་གཡེར་གཤོང་མཁན་པོ་ནོ་མུ་ཧན་(སྤྱི་ལོ་༡༨༨༢ནས་༡༩༥༤་བར་ཡིན) གྱིས་ཀྱང་གཟིའི་ཕན་ནུས་སྐོར་ལ་དོ་སྣང་ཆེན་པོ་བྱེད་འདུགཉེ་ཆར་གྱི་མཁས་དབང་ཆེན་པོ་ནམ་མཁའི་ནོར་བུ་ལགས་ཀྱིས་ཀྱང་།   གཟིའི་རིགས་དེ་རྣམས་དེང་དུས་ཀྱི་དངུལ་དང་འདྲ་བ་དཔལ་འབྱོར་གྱི་རིན་ཐང་གཞལ་ཐུབ་བའི་དངོས་པོ་ཞིག་ཡིན་པ་དང་།གནའ་མི་ཚོས་དེ་ལུགས་སུ་བེད་སྤྱོད་བྱས་ཡོད་པ་ནི།   ཆུ་མིག་དང་རི་མོའི་རིན་ཐང་འདྲ་བའི་ཁྱད་པར་གྱིས་ཤེས་ཐུབ་མོད།གཟིའི་རིགས་འདི་ལ་ཨི་ཁུང་ཡོད་པར་བརྟེན།     རང་ལུས་ཀྱི་མཛེས་རྒྱན་དུ་བེད་སྤྱོད་བྱས་ཡོད་པའང་ཤུགས་ཀྱིས་ངེས་ཐུབ་པ་ཡིན།གཟིའི་རིགས་རྣམས་ལུས་རྒྱན་གྱི་ཚུལ་དུ་འཆང་བ་དེ་ལ་རིན་ཐང་ཆེ་བའི་དངོས་པོ་རྣམས་རང་དང་འབྲལ་མེད་དུ་བཅང་ཐུབ་པ་དང་།བོད་སྨན་དུ་རིན་པོ་ཆེ་གཟིའི་རིགས་ཀྱིས་གྲིབ་སྐྱོན་སེལ་ཞིང་།    དེ་ཉིད་ལུས་ལ་བཅ་བས་ཀྱང་གྲིབ་སྐྱོན་མི་འོང་བར་ཕན་ཚུལ་བཤད་ཡོད་པ་བཞིན།གནའ་མི་ཚོས་རྒྱུ་མཚན་དེའི་རིགས་རྟོགས་ནས་ལུས་ལ་གྲིབ་སྐྱོན་མི་འབྱུང་བའི་ཆེད་དུ་བཅངས་ཡོད་པ་བཅས་ཀྱི་དགོས་པ་ཅི་རིགས་ཤིག་ཡོད་པའང་སྨོས་མ་དགོས་པ་རེད།     ཅེས་གསལ་ཞིང་།དེ་ལྟ་བུ་སྔོན་བྱོན་གྱི་མཁས་གྲུབ་དམ་པ་རྣམས་ཀྱིས་གཟི་འདིའི་ཕན་ནུས་དང་ཁྱད་ཆོས་སོགས་ཞིབ་ཏུ་གསུངས་ཤིང་།རང་ཉིད་ཀྱང་སྐུ་ཚེ་གང་བོར་གཟི་ལུས་དང་མི་འབྲལ་བའི་བླ་ཆེན་ཡང་མང་སྟེ།    བཤད་ཚུལ་ཡིན་ན།   མདོ་རིན་པོ་ཆེ་ཟིལ་གནོན་དགྱེས་པ་རྡོ་རྗེ་སྐུ་ཚེ་གང་བོ་གཟི་ཞགས་དང་མི་འབྲལ་ཞིང་།    རང་གི་སློབ་མ་སྣོད་ལྡན་རྣམས་ལའང་གཟི་རེ་གནང་ནས་བྱིན་རླབས་དང་སྨོན་ལམ་འདེབས་པར་བཤད།   ཉེ་ཆར་གཤེགས་པའི་དིལ་མགོ་མཁྱེན་བརྩེ་རིན་པོ་ཆེ་ཡང་སྐུ་ཚེ་གང་བོར་གཟི་ཞགས་དང་མི་འབྲལ་ཞིང་།   གཞན་ལའང་གཟི་འདོགས་དགོས་ཀྱི་སྐུལ་འདེད་དང་བཀའ་སློབ་ཀྱང་བསྩལ།ཧ་ལམ་སྤྱི་ལོ་༡༩༩༣་ཡས་མས་ཤིག་ལ།   ང་རང་མཚོ་སྔོན་མི་རིགས་སློབ་གྲྭ་ཆེན་མོར་བླ་མ་རིན་པོ་ཆེ་ཤར་གདོང་ཚང་གི་མདུན་ནས་ཟུར་ཁྲིད་བྱེད་ཀྱི་ཡོད་ལ།    ཉིན་ཞིག་ལ་ཁོང་གིས་སྐུ་འདྲ་འགའི་གཟུངས་གཞུག་འབུལ་བ་ལ་ངས་ཕྱག་རོགས་བྱས་པ་ཡིན།སྐབས་དེར་ངེད་ཀྱི་ལྟ་ཕྱོགས་ཤིག་གིས་བླ་མ་རིན་པོ་ཆེའི་ཕྱག་གཡོན་གྱི་སྲིན་ལག་སྟེང་གསེར་གྱི་མཛུབ་དཀྲིས་ཆུང་ཆུང་ཞིག་བསྣམས་ཡོད་པ་མཐོང་ནས།   ངའི་སེམས་ལ་བླ་མ་རིན་པོ་ཆེ་དགེ་སློང་གི་རྟེན་ཡིན་པས་།དེ་ཅི་ཡིན་སྙམ་པ་དང་།དོགས་པ་དེ་སེལ་བའི་ཆེད་འཕྲལ་དུ་དེའི་སྐོར་བཀའ་འདྲི་ཞུས་པ་ན།    ཁོང་ན་རེ།    སྤྱིར་དགེ་སློང་གིས་རིན་པོ་ཆེའི་རིགས་རེག་མི་བྱ་ཞེས་འདུལ་བ་ལས་གསུངས་ཡོད་པ་རེད།འོན་ཀྱང་།ངའི་མཛུབ་དཀྲིས་འདི་ནི་ལུས་སྲུང་ཡིན་པ་ལས་རྒྱན་ཆ་མིན།   འདི་ལ་ལོ་རྒྱུས་ཐུང་ཐུང་ཞིག་མཆིས་པ་འདི་ལྟར།དེ་སྔོན་ང་པེ་ཅིན་གྱི་ནང་བསྟན་སློབ་གླིང་དུ་དཔེ་ཁྲིད་བྱེད་སྐབས།འབྲུག་པ་རྒྱལ་པོའི་དབུ་བླ།   རྙིང་མ་བའི་བསྟན་པའི་བདག་པོ་དིལ་མགོ་མཁྱེན་བརྩེ་རིན་པོ་ཆེ་ཚང་པཎ་ཆེན་རིན་པོ་ཆེ་ཚང་ལ་མཇལ་བར་པེ་ཅིན་དུ་ཕེབས་པས།ངས་ཀྱང་དིལ་མགོ་མཁྱེན་བརྩེ་རིན་པོ་ཆེར་མཇལ་དུ་སོང་བ་ཡིན།   གསུང་གླེང་མང་དུ་བྱས་པའི་མཐར་ཁོང་གི་ཞལ་ནས།དེང་སང་ཁྱེད་རང་ལྟ་བུ་མཁས་ཆེན་བཞེས་པའི་བླ་མ་ཧ་ཅང་དཀོན་པོར་འདུག    སྐྱེས་པུ་དམ་པ་རྣམས་ཀྱི་སྐུ་ཚེ་རིང་ན་སེམས་ཅན་མང་པོ་ཞིག་གི་དོན་མཛད་ཐུབ་པས།རྣམ་རྟོག་མི་བྱེད་པར་ལུས་སྲུང་བའི་ཕྱིར་དུ་ལུས་ལ་གཟིའམ་གསེར་གང་རུང་ཞིག་ཐོགས་དང་ཕན་ནུས་ཤིན་ཏུ་ཆེ་བ་རེད།    ཅེས་བཀའ་སློབ་གནང་བྱུང་།གཟི་ནི་རིན་ཐང་ཆེ་ལ་ལག་སོན་ཡང་དཀའ་བས་གསེར་གྱི་མཛུབ་དཀྲིས་འདི་བསྣམས་པ་ཡིན་ཞེས་གསུངས།   གོང་གི་ནང་དོན་རྡོག་རྡོག་དེ་ལས་ང་ཚོས་གསལ་བོར་ངེས་ཐུབ་པ་ཞིག་ནི།    མཁས་གྲུབ་ཀྱི་གོ་འཕང་མཐོན་པོར་གཤེགས་པའི་དིལ་མགོ་མཁྱེན་བརྩེ་རིན་པོ་ཆེ་དང་སྐྱབས་རྗེ་བླ་མ་ཤར་གདོང་རིན་པོ་ཆེ་རྣམ་པ་གཉིས་ཀྱིས་ཀྱང་གཟི་ལ་འདི་ལྟ་བུ་གཙིགས་ཆེན་བྱེད་པ་ལ་ཕན་ནུས་བསམ་གྱིས་མི་ཁྱབ་པ་ཞིག་ཡོད་པ་སྨོས་མ་དགོས་སོ།།
     དེའི་ཕྱིར།གཟིའི་ཕན་ནུས་ཤེས་རྒྱུ་ནི་གཟིའི་རིག་གནས་ཐམས་ཅད་ཀྱི་ནང་ནས་གཙོ་བོ་ལས་ཀྱང་གཙོ་བོ་ཡིན་ཕྱིན།ཐོག་མར་གཟིའི་ཕན་ནུས་ལ་རྒྱུས་ལོན་བྱེད་རྒྱུ་གལ་ཆེ་བས་གཤམ་དུ་གཟིའི་ཕན་ནུས་གླེང་བར་བྱ།   དང་པོ།གཟིའི་ཕན་ནུས་སྤྱི་བཤད་པ།དེ་ཡང་ཇི་སྐད་དུ།སློབ་དཔོན་ངག་གི་དབང་ཕྱུག་གྲགས་པའི་ཞལ་ནས།རིན་ཆེན་བརྟགས་པའི་བསྟན་བཅོས་གང་།།རྟོགས་པ་མཁས་པ་རྡོ་རྗེ་འཆང་།།ཚེ་ཡི་ནོར་བུའི་འཆང་བ་རུང་།།ཡིད་བཞིན་སྣ་ཚོགས་ནོར་བུའི་འཆང་།།ཨིན་དྲ་ནཱི་ལ་རིན་ཆེན་སོགས།།ནོར་བུ་ཆེན་པོ་གཞན་དག་ཀྱང་།།    འཆང་བར་བྱེད་པས་འཆི་བ་ཀུན།།བཟློག་པར་འགྱུར་བ་ཐེ་ཚོམ་མེད།།གང་ཕྱིར་ནོར་བུའི་མཐུ་ལ་ནི།།སོམ་ཉི་བྱེད་པ་མི་རིགས་ཏེ།།ནོར་བུ་བསམ་གྱིས་མི་ཁྱབ་པའི།།མཐུ་དང་ལྡན་པར་ཐམས་ཅད་འདོད།།ཅེས་གསལ་བ་དང་།ཀརྨ་པ་སོགས་ཀྱིས་བསྒྲིགས་པའི་༼ནོར་བུ་གཟིའི་རྣམ་བཤད་འཇིག་རྟེན་དགེ་བ༽་བྱ་བ་ལས་ཀྱང་།གནའ་རབས་དག་གིས་ཁྲ་མོ་ཟེར།།ད་ལྟ་ཡོངས་གྲགས་གཟི་ཞེས་འབོད།།ནོར་བུ་བསམ་འཕེལ་འདི་ལ་ཟེར།    །ཁྲ་མོ་གླིང་བཞི་འདི་ལ་ཟེར།།འདི་ཉིད་ནོར་བུའི་མཆོག་ཡིན་ནོ།།ནོར་བུའི་ནོར་ངོ་མ་ཟིན་ན།།ནོར་བུ་ཆུ་ཁའི་རྡོ་ལེབ་ཡིན།།ནོར་བུའི་ནོར་ངོ་ཟིན་གྱུར་ན།།ནོར་བུ་དགོས་འདོད་ཀུན་འབྱུང་ཡིན།།འབད་པ་བརྒྱ་ཡིས་དོན་མི་འགྲུབ།།    རྔམ་པ་སྟོང་གིས་ས་མི་ཆོད།།ནོར་བུ་མཐེ་བོང་ཙམ་ཞིག་གིས། །འདོད་པའི་དོན་ཀུན་འགྲུབ་པར་གསུངས།།ཞེས་གསུངས་པ་ལྟར་།ནོར་བུ་གཟིའི་ཕན་ནུས་ནི་བསམ་གྱིས་མི་ཁྱབ་པས།    སྔོན་བྱོན་སྐྱེས་པུ་དམ་པ་རྣམས་ཀྱིས་གཅིག་མིན་དུ་མར་གསུངས་ཡོད་དེ།   ཀུན་མཁྱེན་འཇིགས་མེད་གླིང་བའི་ཞལ་ནས།འཇིག་རྟེན་སྤྱི་མཐུན་བསོད་ནམས་དག་དང་བདེ་གཤེགས་རྒྱལ་བའི་ཐུགས་རྗེ་སྤྲིན་ཆེན་གྱིས།།འདོད་རྒུ་སྟེར་བའི་ལྗོན་བཟང་ཇི་བཞིན་རྣམ་མང་རིན་ཆེན་ཕུང་བོ་སྤུངས་པ་ལས། །ལྟག་ལོག་རྐང་རིང་ཁྲ་ཆུང་ལ་སོགས་འཛམ་གླིང་གཟི་རིགས་དབྱེ་བ་མང་དུ་གཏམས།    །ཁྲག་གཟེར་བྱད་ཁ་སྟེང་གདོན་གཟའ་དང་སྡེ་བརྒྱད་གནོད་པ་རྣམས་ལ་གོ་ཆ་བཞིན།    །ལུས་སྲུང་དཔལ་བསྐྱེད་ཀུན་གྱི་ཡིད་འཕྲོག་མཛའ་བརྩེའི་སེམས་པ་འཇོ་བ་དང་།    །ཚེ་འདིར་མངའ་ཐང་ལོངས་སྤྱོད་འཕེལ་ཞིང་སྙན་གྲགས་ཆུ་བོའི་རྒྱུན་ལ་འགྲན་པར་ངེས། །ཞེས་གསུངས་ཤིང་།     ཁོང་གིས་(ཀུན་མཁྱེན་འཇིགས་མེད་གླིང་བ་ནི་སྤྱི་ལོ་༡༧༢༩་ནས་༡༧༩༧་བར་ཡིན། སྔ་འགྱུར་རྙིང་མ་པའི་ཀུན་མཁྱེན་རྣམ་གཉིས་ཞེས་གྲགས་པའི་ཡ་གྱལ་ཡིན)གཟི་ལ་དབྱིབས་ཀྱི་སྒོ་ནས་ལྟག་ལོག་དང་། རྐང་རིང་། ཁྲ་ཆུང་སོགས་ཡོད་པ་དང་།    དེ་དག་གི་ནུས་པའང་ཁྲག་གི་ནད་རིགས་ཏེ་གདོན་ནད་དང་།   གཟའ་ནད།    སྡེ་བརྒྱད་ཀྱི་གནོད་པ་སོགས་ལ་ཚོན་སྲུང་བཞིན་དུ་ཕན་པ་མ་ཟད།འདིའི་ནུས་པས་ཀུན་གྱི་ཡིད་འཕྲོག་པའི་གཟི་བྱིན་འཕེལ་ཞིང་།   མི་ཕན་ཚུན་བར་ལ་མཛའ་བརྩེའི་དུངས་པ་ཟབ་པ། ཚེ་འདིར་སྟོབས་འབྱོར་མངའ་ཐང་རྒྱས་ཤིང་མཚན་སྙན་གླིང་ལ་ཁྱབ་པའི་བསོད་ནམས་ཀྱི་དཔལ་བསྐྱེད་པ་སོགས་ཕན་ནུས་བློ་ཡུལ་ལས་འདས་པ་ཡོད་པར་བཤད་དོ།།དེའུ་དམར་དགེ་བཤེས་བསྟན་འཛིན་ཕུན་ཚོགས་ཀྱི་༼ཤེལ་གོང་ཤེལ་ཕྲེང༽་ལས།    གཟི། སྲུང་བའི་མཆོག་ནི་སྟག་ལོག་ཟླུམ་པོ་དང་།   རྐང་རིང་འགྱུར་དགུ་ཡིན།    འདིས་ཕྱིས་པས་མིག་ནད་ལ་ཕན་པ་དང་།     ཆུ་གྲང་དུ་ཞག་གཅིག་སྦངས་པའི་ཆུས་ཁྲག་གིས་གཟེར་བ་ལ་ལྷུག་(ལྷུགས)སུ་བརྡེགས་པ།བཏུང་བས་གཟའ་ནད་ལ་བབས་པར་ཕན།   ཁོང་སྨན་དུ་འགྲོ་བའང་ཡོད།མདེའུར་སྦྱར་ནས་བྱ་གདོན་གཟིར་ཐབས་དང་།      ལུས་ལ་འཆང་བས་གཟའ་ནད་སྲུང་བར་ཡང་བཤད།ཅེས་འཁོད་ཡོད་པ་དེ་ལས་ཀྱང་ང་ཚོས་ཤེས་ཐུབ་པ་ཞིག་ནི།བོད་ཀྱི་གསོ་རིག་པ་མཁས་ཅན་དེའུ་དམར་དགེ་བཤེས་(སྤྱི་ལོ་༡༦༧༣ནས༡༧༤༦བར་ཡིན)ཀྱིས་བོད་སྨན་གྱི་གཞུང་ལུགས་ཁག་ཏུ་གཟིའི་ཕན་ནུས་མང་དུ་བཤད་ཡོད་པ་དང་།     ༼གསོ་རིག་རྒྱུད་བཞི༽་དང་།༼གསོ་རིག་འབུམ་བཞི༽་སོགས་ལས་གཟི་དཀར་ཁྲ་མེན་འདི་གཟའ་ནད་དང་གདོན་ལ་ཕན་པའི་གནས་ཚུལ་འཁོད་ཡོད་པས།    མུ་ཏིག་བདུན་ཅུའི་སྨན་སྦྱོར་གྱི་གྲུབ་ཆ་གཙོ་བོའང་གཟི་ཡིན་པའི་རྒྱུ་མཚན་དེ་ཡིན། དེའི་ཕྱིར།     གཟི་ནི་གཡང་སྒྲུབ་དང་།      བསང་རྫས།     སྲུང་འཁོར་སོགས་ཀྱི་རྫས་སྦྱོར་གལ་ཆེན་ཞིག་ཀྱང་ཡིན་ཕྱིན།    བསང་མཆོད་རྒྱས་པ་ཚད་ལྡན་ནང་དུ།   གཟི་ནི་མེད་དུ་་མི་རུང་བ་ཡིན་ཏེ།འཇུ་མི་ཕམ་གྱི་༼གཟའ་གྲིབ་སྲུང་ཐབས༽་སུ།རང་སྲུང་སྔགས་འདོན་པས་ཆོགགཞན་སྲུང་ན་གཟི་མིག་དགུའམ།མ་རྙེད་ན་དར་མཚོན་(ཚོན)སྣ་ལྔ་ལ་བཏབ་ཏེ་འཆང་།     བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་ཟེར་རིན་ཆེན་རྒྱན་གྱིས་བརྒྱན་པ་དྲི་མ་མེད་པ་ཟླ་བའི་སྒྲོན་མེ་ལ་ཕྱག་འཚལ་ལོ།།   ཞེས་གསུངས་ཤིང་།   འདིས་མི་ཕམ་རིན་པོ་ཆེ་(སྤྱི་ལོ་༡༨༤༦་ནས་༡༩༡༢བར་ཡིན)ཡང་གཟི་ལ་དོ་སྣང་དང་གདེང་འཇོག་ཆེན་པོ་བྱེད་ཀྱི་ཡོད་པའང་ཤུགས་ཀྱིས་རྟོགས་ཐུབ་བོ།།