གནམ་གང་།
གནམ་གང་ནི་ལོ་རྙིང་པའི་ཉིན་མཐའ་མ་དང༌། ལོ་གསར་པའི་སྐྱ་རེངས་ལྟ་བུ་ཡང་ཡིན་པས་ཉིན་འདིའི་བྱེད་སྒོ་ཡང་། ལོ་གསར་གྱི་རྟེན་འབྲེལ་མཚོན་པའི་དངོས་པོ་རྣམས་དངོས་སུ་སྒྲིག་གཤོམ་གང་རྒྱས་བྱེད་རྒྱུ་དེ་ཡིན་ཞིང་།  སྒྲིག་གཤོམ་བྱས་པའི་རྟེན་འབྲེལ་གྱི་དངོས་པོའི་ཐོག་ནས་བོད་མིའི་འཚོ་ཐབས་གཙོ་བོ་ཞིང་ལས་དང་འབྲོག་ལས་གཉིས་ཀྱི་འབྲས་བུའི་ཉིང་བཅུད་མཆོད་ཡུལ་དཀོན་མཆོག་རྣམས་ལ་ཕུལ་ཏེ། ལོ་གསར་པའི་ནང་ལོ་ཕྱུགས་ལེགས་ཤིང་ནད་མུག་འཁྲུག་རྩོད་མི་ཡོང་བའི་རྟེན་འབྲེལ་མཚོན་གྱི་ཡོད།
 
དམངས་ཁྲོད་ཀྱི་བྱེད་སྒོ།
           དམངས་ཁྲོད་དུ་གནམ་གང་ཉིན་མོར། ཁང་པའི་ཕྱི་ནང་གང་སར་གད་ཕྱིས་ལེགས་པར་བྱས་རྗེས། གྲོ་སོ་ཕྱེ་མར་དང༌། སྡེར་ཁ། ལུག་མགོ ལོ་ཕུད། ཆང་ཕུད། གྲོ་མ་འབྲས་བསིལ། ཇ། མར། ཚྭ། ཞལ་ཟས་བཅས་མཆོད་གཤོམ་མདུན་དུ་ངེས་པར་སྒྲིག་བཤོམ་བྱ་དགོས་པའི་ཐོག ཐུད་དང༌། ཤིང་འབྲས། ཤེལ་ཀ་ར་དང༌། བྱེ་རིལ། བུ་རམ་སོགས་ཟས་སྣའི་བྱེ་བྲག་ལེགས་གྲས་གང་འཛོམས་སྒྲིག་གཤོམ་བྱ་དགོས་པ་མ་ཟད། མཆོད་གཤོམ་དང༌། སྐུ་ཐང་ལ་སྙན་ཤལ་གསར་པ་སྒྲོན་པ། ཐབ་ཚང་གི་རྩིགས་ལྡེབས་སུ་གྲོ་ཕྱེའི་དཀར་ཐིག་གི་ཡལ་སེ་དང༌། བཀྲ་ཤིས་རྟགས་བརྒྱད་སོགས་ཀྱིས་རྣམ་པར་བརྒྱན་པ། ཆུ་ཟངས་དང༌། ཆུ་བན་སོགས་སྣོད་རྣམས་ལ་ཁ་བཏགས་དཀྲི་བ། གདུང་ཁེབས་དང་སྒོ་སྒེའུ་ཁུང་སོགས་ཀྱི་ཤམ་བུ་གསར་དུ་བརྗེ་བ། རྒྱལ་སྒོའི་མདུན་ནས་དཀར་ཐིག་འཐེན་ཏེ། སྣེ་རྫོགས་མཚམས་གཉིས་སུ་ཁྱི་སྣ་འབྲི་བ་དང༌། དཀར་ཐིག་གི་དཀྱིལ་དུ་བསྡུས་པར་གཡུང་དྲུང་དང༌། རྒྱས་པར་བཀྲ་ཤིས་རྟགས་བརྒྱད་འབྲི་སྲོལ་ཡོད། དེ་བཞིན་ཉིན་འདིར་བུད་མེད་རྣམས་ཀྱིས་མགོ་སྐྲ་ངེས་པར་བཀྲུ་བ་ཡིན་ཞིང་། སྐྱེས་པ་རྣམས་དགུ་ཐུག་གི་ཉིན་མགོ་སྐྲ་བཀྲུ་བ་ཤས་ཆེ།
           ལོ་གསར་སྐབས་སྒྲིག་གཤོམ་བྱེད་པའི་རྟེན་འབྲེལ་དངོས་པོའི་ནང་ནས་གལ་ཆེ་ཤོས་ནི་ཕྱེ་མར་དང༌།    སྡེར་ཁ།    ལུག་མགོ   ལོ་ཕུད་བཅས་ཡིན་ཞིང་།   ཕྱེ་མར་ནི་གནའ་སྔ་མོ་བོད་མི་རྣམས་ཀྱིས་ལོ་གསར་དང༌།   དགའ་སྟོན་རྟེན་འབྲེལ་ཁག་ལ་གྲོ་དང་ནས་ཀྱི་སྙེ་མའི་ཆུན་པོ་འབུལ་སྲོལ་ཡོད་པ་དེ། རིམ་བཞིན་འཕེལ་རྒྱས་ཕྱིན་ཏེ། གཏན་འཛིན་ཁལ་རུ་འབོ་༼ཀི་ལོ་བཅུ་བཞི་ཤོང་༽གཉིས་སོ་སོར་ཡ་གཅིག་གྲོ་དང༌། ཡ་གཅིག་རྩམ་པས་བཀང་སྟེ། གྲོའི་སྟེང་ཚྭ་རྡོག་དང༌། རྩམ་ཕྱེའི་སྟེང་མར་རྡོག་གསུམ་མམ་ལྔ་འཇོག་ཅིང་། དེ་གཉིས་མི་རེ་རེས་བཏེགས་ཏེ་རྟེན་འབྲེལ་ཞུ་བའི་སྲོལ་ནས་ཕྱིས་སུ་སྟབས་བདེ་ཁྱད་དང༌། མཛེས་ཆོས་ཀྱི་དགོས་པ་སོགས་ཀྱི་དབང་གིས་འབོ་ཉིས་སྦྲེལ་བཟོས་ཐོག་ཇེ་ཆུང་དུ་སོང་ནས་ད་ལྟའི་ཕྱེ་མར་གྱི་རྣམ་པ་དེ་ཆགས་པར་སེམས།
                                         
           ད་ལྟའི་ཕྱེ་མར་གྱི་གཞི་རྩའི་གྲུབ་ཆ་དང་སྒྲིག་སྟངས་ནི། བཀྲ་ཤིས་རྟགས་བརྒྱད་དང༌། བཀྲ་ཤིས་རྫས་བརྒྱད། ནོར་བུ་ཆ་བདུན། སེང་གེ་གཉིས་ཀྱིས་ནོར་གཞོང་བཏེགས་པ། རི་མོ་བསྡུས་པར་ནོར་བུ་མེ་འབར་དང༌། ནོར་བུ་དགའ་འཁྱིལ་སོགས་རྟེན་འབྲེལ་ཚོན་རིས་ཀྱིས་རྣམ་པར་བརྒྱན་པའི་འབོ་ཉིས་སྦྲེལ་གྱི་གཡས་ངོས་སུ་གྲོའམ་གྲོ་ཡོས་བྱུར་ཁེངས་སུ་བླུགས་པའི་སྟེང་དུ། ཚྭ་རྡོག་གསུམ་མམ་ལྔ་དང༌། གཡོན་ངོས་སུ་མར་དང་རྩམ་པ། ཀ་ར་སོགས་མཉམ་བསྲེས་ཀྱིས་བཟོས་པའི་རྩམ་ཕྱེ་བྱུར་ཁེངས་སུ་བླུགས་པའི་ཐོག་མར་གྱི་ཡལ་སེ་གསུམ་མམ་ལྔ་སྒྲོན་དགོས་པ་དང༌། གྲོ་ཡོས་དང༌། རྩམ་ཕྱེ་གཉིས་ཀའི་དབུས་སུ། མཐུན་པ་སྤུན་བཞི་དང་ཚེ་རིང་དྲུག་སྐོར་སོགས་མར་ཚོན་ཅན་གྱི་རྩེ་སྒྲོ་བཙུགས་པའི་མཐའ་སྐོར་དུ། ཚོན་ལྡན་ནས་སྙེ་དང་ལོ་གསར་མེ་ཏོག་གིས་ལེགས་པར་བརྒྱན་དགོས་པ་ཡིན། ཕྱེ་མར་གསར་བཞེངས་བྱེད་སྐབས། ཕྱེ་མར་འདེགས་པ་པོའི་ལག་གཡས་པའི་ཕྱོགས་སུ་གྲོ་དང༌། ལག་གཡོན་མའི་ཕྱོགས་སུ་རྩམ་ཕྱེ་བླུགས་དགོས་པ་མ་ཟད། སྔོན་ལ་གྲོ་དང༌། དེ་རྗེས་རྩམ་ཕྱེ་བླུགས་དགོས་ཞེས་རྒན་རབས་ཚོའི་ཞལ་ལས་ཐོས།
སྡེར་ཁ་ནི། གནའ་བོའི་བོད་མི་རྣམས་ཀྱི་སྟོན་མོ་གལ་ཆེའི་སྐབས་སུ། ཟས་རིགས་རྣམས་སོ་སོར་མ་འདྲེས་པར་ཕྱོགས་གཅིག་ཏུ་སྤུངས་ནས་དེ་ལས་རང་རང་གི་གང་འདོད་བླངས་ཏེ་སྤྱོད་པའི་ཚུལ་དེ་ཉིད་རིམ་པས་ད་ལྟའི་སྡེར་ཁའི་རྣམ་པར་གྱུར་པར་སྙམ་ཞིང་།   སྡེར་ཁ་ཞེས་པའི་ཚིག་དོན་ལ་བསམ་ནའང༌། ཟས་རིགས་བླུགས་སའི་སྡེར་མའི་ཁ་ཞེས་པའི་དོན་ཡོད་པ་དེས་གནད་འགག་འདི་ཕྱོགས་ཙམ་གོ་བར་ནུས། སྡེར་ཁའི་གྲུབ་ཆ་དང་སྒྲིག་སྟངས་ནི། གཙོ་བོ་དབྱིབས་རིང་ལ་ཁོག་པ་སྟོང་པ། དཀྱིལ་ངོས་ཕྲ་ཞིང་། མགོ་མཇུག་གཉིས་སྦོམ་པའི་ཁ་ཟས་མིང་ལ་བོང་བུའི་ཨམ་མཆོག་ཅེས་པ་དེ་གྲངས་བརྒྱད་དང༌། བཅུ། བཅུ་གཉིས་སོགས་མང་ཉུང་གང་འོས་སྡེར་ཁ་བསྒྲིག་ཡུལ་གྱི་ས་ཆའི་གོ་ཡུལ་ཆེ་ཆུང་གཞིར་བཟུང་། ཞེང་ཚད་ཉིས་སྒྲིག་དང༌། བཞི་སྒྲིག དྲུག་སྒྲིག བརྒྱད་སྒྲིག་སོགས་བྱས་ཏེ། བརྟན་པོར་བརྩིགས་པའི་ཐོག  ཉ་ཤག་ཅེས་པའི་ཁ་ཟས་གྲངས་གཉིས་སྒྲིག་དགོས་པ་དང༌།  དེའི་ཐོག་ཏུ་བཀྲ་ཤིས་སྨུག་དུང་ཞེས་པའི་ཁ་ཟས། དེའི་ཐོག་ཏུ་འབོ་ལུག་འཁོར་ལོ། དེའི་ཐོག་ཏུ་སྤིན་སྤིན་རྡོག་རྡོག་ཅེས་པའི་ཁ་ཟས་བཅས་བཟོ་དབྱིབས་མི་གཅིག་པའི་ཁ་ཟས་ཁག་ ༥ ལས་གྲུབ་པ་ཡིན།
           ཁ་ཟས་དེ་དག་གི་འབྱུང་ཁུངས་ནི། གནའ་སྔ་མོ་བོད་དུ་བོན་གྱི་ལུགས་ཤུགས་ཆེན་དར་ཏེ་དམར་མཆོད་ཀྱི་སྲོལ་རྒྱ་ཁྱབ་ཏུ་གནས་ཤིང་། དེ་སྐབས་ལོ་གསར་གྱི་སྐབས་སུ་སྡེར་མའི་ནང་ལུག་གཅིག་བཤས་པའི་རྐང་ལག་དང་རྩིབས་ཤ། རྒྱུ་མ། མགོ་སོགས་ཆ་ཚང་སྒྲིག་གཤོམ་བྱེད་སྲོལ་ཡོད་འདུག ཕྱིས་སུ་དམར་མཆོད་ལ་མི་མཉེས་པའི་གཡུང་དྲུང་གི་བོན་དང་ལྷག་པར་ནང་པ་སངས་རྒྱས་པའི་ཆོས་དར་རྗེས་དམར་མཆོད་ཀྱི་རྒྱུན་བཅད་དེ་དེ་ཚོའི་དོད་དུ་པག་སོགས་ཀྱིས་བཟོས་པའི་གཟུགས་བརྙན་གྱིས་འཐུས་པ་བྱེད་སྲོལ་བྱུང་། དེར་བརྟེན་སྡེར་ཁའི་གྲུབ་ཆ་གཙོ་བོ་བོང་བུའི་ཨ་མཆོག་ཅེས་པ་དེ་སེམས་ཅན་གྱི་རྐང་ལག་གི་དོད་དང་། ཉ་ཤག་དང་དམར་དུང་སོགས་ནི་རྩིབས་མ་དང་སྒལ་ཚིགས་སོགས། འབོ་ལུག་འཁོར་ལོ་ནི་རྒྱུ་མ། སྤིན་སྤིན་རྡོག་རྡོག་ནི་སྙིང་གི་མཚོན་དོན་ཡིན་པར་བཤད།
           ཡང་སྡེར་རྫས་ཞེས། མར་དང་ཕྱུར་བ། ཇ། ཚྭ། ཤིང་འབྲས་སོགས་སྡེར་ཁའི་ངོས་སུ་སྟོང་པ་གང་ཡོད་སར་འོས་འཚམས་རེ་འཇོག་པ་མ་ཟད། སྡེར་ཁའི་མདུན་དུ་སྡེར་མའི་ནང་དུའང་དེ་བཞིན་སྒྲིག་དགོས་པ་ཡིན།
           སྡེར་ཁ་སྒྲིག་སྐབས་ཁ་ཟས་ཀྱི་ཁོག་པ་སྟོང་པའི་ཕྱོགས་དེ་སྟེང་དུ་བསྟན་ནས་འཇོག་པ་དང༌། ཁ་སྦུབས་སུ་འཇོག་པ་བཅས་སྲོལ་གཉིས་ཡོད་ཀྱང་། སྒེར་པ་སོ་སོའི་སྡེར་ཁར་ཁ་ཟས་ཀྱི་ཁོག་པ་སྟོང་པའི་ཕྱོགས་དེ། གྱེན་དུ་བསྟན་ནས་འཇོག་པ་དང༌། གཞུང་འབྲེལ་སྡེར་ཁ་རྣམས་ཁོག་པ་སྟོང་པའི་ཕྱོགས་དེ་ཁ་སྦུགས་སུ་འཇོག་པ་གཙོ་ཆེ་བ་ཡིན་ཞེས་རྒན་རབས་ཀྱི་ངག་ལས་ཐོས།
           དེ་བཞིན་ལུག་མགོ་དངོས་སམ། པག་གི་ལུག་མགོར་མར་ཚོན་གྱིས་བརྒྱན་པ་ཞིག་དང༌། ལོ་ཕུད་ཅེས་ཁོག་མ་ཆུང་ངུའི་ནང་ལྗང་པ་ལྗང་ཐིང་ཐིང་དུ་སྐྱེས་པ་ཞིག་སྡེར་ཁའི་མཉམ་དུ་ངེས་པར་སྒྲིག་གཤོམ་བྱེད་དགོས་ཤིང་། གོང་གསལ་ལུག་མགོའི་ཁ་སྟོང་པར་མ་བཞག་པར་མར་རམ། མར་ཟན་གྱིས་འགེངས་དགོས་པ་ནི་རྒན་རབས་ཚོས་གནད་འགག་ཆེན་པོར་བརྩི་བ་མ་ཟད། འགའ་ཞིག་གིས་ལུག་མགོའི་ཁའི་ནང་དུ་རྩྭ་བཟུང་ཡོད་པའི་རྣམ་པ་ལྟ་བུར་ཁ་ནང་དུ་མར་ཚོན་ལྗང་ཁུ་ཅན་འཇོག་སྲོལ་ཡོད། དེང་སྐབས་བོད་མི་ཚོས་དཀར་ཡོལ་ལས་བཟོས་པའི་ལུག་མགོ་སྤྱོད་པ་ནི་ཡག་པོ་ཞིག་ཏུ་མཐོང་།གནམ་གང་།
གནམ་གང་ནི་ལོ་རྙིང་པའི་ཉིན་མཐའ་མ་དང༌། ལོ་གསར་པའི་སྐྱ་རེངས་ལྟ་བུ་ཡང་ཡིན་པས་ཉིན་འདིའི་བྱེད་སྒོ་ཡང་། ལོ་གསར་གྱི་རྟེན་འབྲེལ་མཚོན་པའི་དངོས་པོ་རྣམས་དངོས་སུ་སྒྲིག་གཤོམ་གང་རྒྱས་བྱེད་རྒྱུ་དེ་ཡིན་ཞིང་།  སྒྲིག་གཤོམ་བྱས་པའི་རྟེན་འབྲེལ་གྱི་དངོས་པོའི་ཐོག་ནས་བོད་མིའི་འཚོ་ཐབས་གཙོ་བོ་ཞིང་ལས་དང་འབྲོག་ལས་གཉིས་ཀྱི་འབྲས་བུའི་ཉིང་བཅུད་མཆོད་ཡུལ་དཀོན་མཆོག་རྣམས་ལ་ཕུལ་ཏེ། ལོ་གསར་པའི་ནང་ལོ་ཕྱུགས་ལེགས་ཤིང་ནད་མུག་འཁྲུག་རྩོད་མི་ཡོང་བའི་རྟེན་འབྲེལ་མཚོན་གྱི་ཡོད།
 
དམངས་ཁྲོད་ཀྱི་བྱེད་སྒོ།
      དམངས་ཁྲོད་དུ་གནམ་གང་ཉིན་མོར། ཁང་པའི་ཕྱི་ནང་གང་སར་གད་ཕྱིས་ལེགས་པར་བྱས་རྗེས། གྲོ་སོ་ཕྱེ་མར་དང༌། སྡེར་ཁ། ལུག་མགོ ལོ་ཕུད། ཆང་ཕུད། གྲོ་མ་འབྲས་བསིལ། ཇ། མར། ཚྭ། ཞལ་ཟས་བཅས་མཆོད་གཤོམ་མདུན་དུ་ངེས་པར་སྒྲིག་བཤོམ་བྱ་དགོས་པའི་ཐོག ཐུད་དང༌། ཤིང་འབྲས། ཤེལ་ཀ་ར་དང༌། བྱེ་རིལ། བུ་རམ་སོགས་ཟས་སྣའི་བྱེ་བྲག་ལེགས་གྲས་གང་འཛོམས་སྒྲིག་གཤོམ་བྱ་དགོས་པ་མ་ཟད། མཆོད་གཤོམ་དང༌། སྐུ་ཐང་ལ་སྙན་ཤལ་གསར་པ་སྒྲོན་པ། ཐབ་ཚང་གི་རྩིགས་ལྡེབས་སུ་གྲོ་ཕྱེའི་དཀར་ཐིག་གི་ཡལ་སེ་དང༌། བཀྲ་ཤིས་རྟགས་བརྒྱད་སོགས་ཀྱིས་རྣམ་པར་བརྒྱན་པ། ཆུ་ཟངས་དང༌། ཆུ་བན་སོགས་སྣོད་རྣམས་ལ་ཁ་བཏགས་དཀྲི་བ། གདུང་ཁེབས་དང་སྒོ་སྒེའུ་ཁུང་སོགས་ཀྱི་ཤམ་བུ་གསར་དུ་བརྗེ་བ། རྒྱལ་སྒོའི་མདུན་ནས་དཀར་ཐིག་འཐེན་ཏེ། སྣེ་རྫོགས་མཚམས་གཉིས་སུ་ཁྱི་སྣ་འབྲི་བ་དང༌། དཀར་ཐིག་གི་དཀྱིལ་དུ་བསྡུས་པར་གཡུང་དྲུང་དང༌། རྒྱས་པར་བཀྲ་ཤིས་རྟགས་བརྒྱད་འབྲི་སྲོལ་ཡོད། དེ་བཞིན་ཉིན་འདིར་བུད་མེད་རྣམས་ཀྱིས་མགོ་སྐྲ་ངེས་པར་བཀྲུ་བ་ཡིན་ཞིང་། སྐྱེས་པ་རྣམས་དགུ་ཐུག་གི་ཉིན་མགོ་སྐྲ་བཀྲུ་བ་ཤས་ཆེ།
      ལོ་གསར་སྐབས་སྒྲིག་གཤོམ་བྱེད་པའི་རྟེན་འབྲེལ་དངོས་པོའི་ནང་ནས་གལ་ཆེ་ཤོས་ནི་ཕྱེ་མར་དང༌།    སྡེར་ཁ།    ལུག་མགོ   ལོ་ཕུད་བཅས་ཡིན་ཞིང་།   ཕྱེ་མར་ནི་གནའ་སྔ་མོ་བོད་མི་རྣམས་ཀྱིས་ལོ་གསར་དང༌།   དགའ་སྟོན་རྟེན་འབྲེལ་ཁག་ལ་གྲོ་དང་ནས་ཀྱི་སྙེ་མའི་ཆུན་པོ་འབུལ་སྲོལ་ཡོད་པ་དེ། རིམ་བཞིན་འཕེལ་རྒྱས་ཕྱིན་ཏེ། གཏན་འཛིན་ཁལ་རུ་འབོ་༼ཀི་ལོ་བཅུ་བཞི་ཤོང་༽གཉིས་སོ་སོར་ཡ་གཅིག་གྲོ་དང༌། ཡ་གཅིག་རྩམ་པས་བཀང་སྟེ། གྲོའི་སྟེང་ཚྭ་རྡོག་དང༌། རྩམ་ཕྱེའི་སྟེང་མར་རྡོག་གསུམ་མམ་ལྔ་འཇོག་ཅིང་། དེ་གཉིས་མི་རེ་རེས་བཏེགས་ཏེ་རྟེན་འབྲེལ་ཞུ་བའི་སྲོལ་ནས་ཕྱིས་སུ་སྟབས་བདེ་ཁྱད་དང༌། མཛེས་ཆོས་ཀྱི་དགོས་པ་སོགས་ཀྱི་དབང་གིས་འབོ་ཉིས་སྦྲེལ་བཟོས་ཐོག་ཇེ་ཆུང་དུ་སོང་ནས་ད་ལྟའི་ཕྱེ་མར་གྱི་རྣམ་པ་དེ་ཆགས་པར་སེམས།
                                         
      ད་ལྟའི་ཕྱེ་མར་གྱི་གཞི་རྩའི་གྲུབ་ཆ་དང་སྒྲིག་སྟངས་ནི། བཀྲ་ཤིས་རྟགས་བརྒྱད་དང༌། བཀྲ་ཤིས་རྫས་བརྒྱད། ནོར་བུ་ཆ་བདུན། སེང་གེ་གཉིས་ཀྱིས་ནོར་གཞོང་བཏེགས་པ། རི་མོ་བསྡུས་པར་ནོར་བུ་མེ་འབར་དང༌། ནོར་བུ་དགའ་འཁྱིལ་སོགས་རྟེན་འབྲེལ་ཚོན་རིས་ཀྱིས་རྣམ་པར་བརྒྱན་པའི་འབོ་ཉིས་སྦྲེལ་གྱི་གཡས་ངོས་སུ་གྲོའམ་གྲོ་ཡོས་བྱུར་ཁེངས་སུ་བླུགས་པའི་སྟེང་དུ། ཚྭ་རྡོག་གསུམ་མམ་ལྔ་དང༌། གཡོན་ངོས་སུ་མར་དང་རྩམ་པ། ཀ་ར་སོགས་མཉམ་བསྲེས་ཀྱིས་བཟོས་པའི་རྩམ་ཕྱེ་བྱུར་ཁེངས་སུ་བླུགས་པའི་ཐོག་མར་གྱི་ཡལ་སེ་གསུམ་མམ་ལྔ་སྒྲོན་དགོས་པ་དང༌། གྲོ་ཡོས་དང༌། རྩམ་ཕྱེ་གཉིས་ཀའི་དབུས་སུ། མཐུན་པ་སྤུན་བཞི་དང་ཚེ་རིང་དྲུག་སྐོར་སོགས་མར་ཚོན་ཅན་གྱི་རྩེ་སྒྲོ་བཙུགས་པའི་མཐའ་སྐོར་དུ། ཚོན་ལྡན་ནས་སྙེ་དང་ལོ་གསར་མེ་ཏོག་གིས་ལེགས་པར་བརྒྱན་དགོས་པ་ཡིན། ཕྱེ་མར་གསར་བཞེངས་བྱེད་སྐབས། ཕྱེ་མར་འདེགས་པ་པོའི་ལག་གཡས་པའི་ཕྱོགས་སུ་གྲོ་དང༌། ལག་གཡོན་མའི་ཕྱོགས་སུ་རྩམ་ཕྱེ་བླུགས་དགོས་པ་མ་ཟད། སྔོན་ལ་གྲོ་དང༌། དེ་རྗེས་རྩམ་ཕྱེ་བླུགས་དགོས་ཞེས་རྒན་རབས་ཚོའི་ཞལ་ལས་ཐོས།
སྡེར་ཁ་ནི། གནའ་བོའི་བོད་མི་རྣམས་ཀྱི་སྟོན་མོ་གལ་ཆེའི་སྐབས་སུ། ཟས་རིགས་རྣམས་སོ་སོར་མ་འདྲེས་པར་ཕྱོགས་གཅིག་ཏུ་སྤུངས་ནས་དེ་ལས་རང་རང་གི་གང་འདོད་བླངས་ཏེ་སྤྱོད་པའི་ཚུལ་དེ་ཉིད་རིམ་པས་ད་ལྟའི་སྡེར་ཁའི་རྣམ་པར་གྱུར་པར་སྙམ་ཞིང་།   སྡེར་ཁ་ཞེས་པའི་ཚིག་དོན་ལ་བསམ་ནའང༌། ཟས་རིགས་བླུགས་སའི་སྡེར་མའི་ཁ་ཞེས་པའི་དོན་ཡོད་པ་དེས་གནད་འགག་འདི་ཕྱོགས་ཙམ་གོ་བར་ནུས། སྡེར་ཁའི་གྲུབ་ཆ་དང་སྒྲིག་སྟངས་ནི། གཙོ་བོ་དབྱིབས་རིང་ལ་ཁོག་པ་སྟོང་པ། དཀྱིལ་ངོས་ཕྲ་ཞིང་། མགོ་མཇུག་གཉིས་སྦོམ་པའི་ཁ་ཟས་མིང་ལ་བོང་བུའི་ཨམ་མཆོག་ཅེས་པ་དེ་གྲངས་བརྒྱད་དང༌། བཅུ། བཅུ་གཉིས་སོགས་མང་ཉུང་གང་འོས་སྡེར་ཁ་བསྒྲིག་ཡུལ་གྱི་ས་ཆའི་གོ་ཡུལ་ཆེ་ཆུང་གཞིར་བཟུང་། ཞེང་ཚད་ཉིས་སྒྲིག་དང༌། བཞི་སྒྲིག དྲུག་སྒྲིག བརྒྱད་སྒྲིག་སོགས་བྱས་ཏེ། བརྟན་པོར་བརྩིགས་པའི་ཐོག  ཉ་ཤག་ཅེས་པའི་ཁ་ཟས་གྲངས་གཉིས་སྒྲིག་དགོས་པ་དང༌།  དེའི་ཐོག་ཏུ་བཀྲ་ཤིས་སྨུག་དུང་ཞེས་པའི་ཁ་ཟས། དེའི་ཐོག་ཏུ་འབོ་ལུག་འཁོར་ལོ། དེའི་ཐོག་ཏུ་སྤིན་སྤིན་རྡོག་རྡོག་ཅེས་པའི་ཁ་ཟས་བཅས་བཟོ་དབྱིབས་མི་གཅིག་པའི་ཁ་ཟས་ཁག་ ༥ ལས་གྲུབ་པ་ཡིན།
      ཁ་ཟས་དེ་དག་གི་འབྱུང་ཁུངས་ནི། གནའ་སྔ་མོ་བོད་དུ་བོན་གྱི་ལུགས་ཤུགས་ཆེན་དར་ཏེ་དམར་མཆོད་ཀྱི་སྲོལ་རྒྱ་ཁྱབ་ཏུ་གནས་ཤིང་། དེ་སྐབས་ལོ་གསར་གྱི་སྐབས་སུ་སྡེར་མའི་ནང་ལུག་གཅིག་བཤས་པའི་རྐང་ལག་དང་རྩིབས་ཤ། རྒྱུ་མ། མགོ་སོགས་ཆ་ཚང་སྒྲིག་གཤོམ་བྱེད་སྲོལ་ཡོད་འདུག ཕྱིས་སུ་དམར་མཆོད་ལ་མི་མཉེས་པའི་གཡུང་དྲུང་གི་བོན་དང་ལྷག་པར་ནང་པ་སངས་རྒྱས་པའི་ཆོས་དར་རྗེས་དམར་མཆོད་ཀྱི་རྒྱུན་བཅད་དེ་དེ་ཚོའི་དོད་དུ་པག་སོགས་ཀྱིས་བཟོས་པའི་གཟུགས་བརྙན་གྱིས་འཐུས་པ་བྱེད་སྲོལ་བྱུང་། དེར་བརྟེན་སྡེར་ཁའི་གྲུབ་ཆ་གཙོ་བོ་བོང་བུའི་ཨ་མཆོག་ཅེས་པ་དེ་སེམས་ཅན་གྱི་རྐང་ལག་གི་དོད་དང་། ཉ་ཤག་དང་དམར་དུང་སོགས་ནི་རྩིབས་མ་དང་སྒལ་ཚིགས་སོགས། འབོ་ལུག་འཁོར་ལོ་ནི་རྒྱུ་མ། སྤིན་སྤིན་རྡོག་རྡོག་ནི་སྙིང་གི་མཚོན་དོན་ཡིན་པར་བཤད།
      ཡང་སྡེར་རྫས་ཞེས། མར་དང་ཕྱུར་བ། ཇ། ཚྭ། ཤིང་འབྲས་སོགས་སྡེར་ཁའི་ངོས་སུ་སྟོང་པ་གང་ཡོད་སར་འོས་འཚམས་རེ་འཇོག་པ་མ་ཟད། སྡེར་ཁའི་མདུན་དུ་སྡེར་མའི་ནང་དུའང་དེ་བཞིན་སྒྲིག་དགོས་པ་ཡིན།
      སྡེར་ཁ་སྒྲིག་སྐབས་ཁ་ཟས་ཀྱི་ཁོག་པ་སྟོང་པའི་ཕྱོགས་དེ་སྟེང་དུ་བསྟན་ནས་འཇོག་པ་དང༌། ཁ་སྦུབས་སུ་འཇོག་པ་བཅས་སྲོལ་གཉིས་ཡོད་ཀྱང་། སྒེར་པ་སོ་སོའི་སྡེར་ཁར་ཁ་ཟས་ཀྱི་ཁོག་པ་སྟོང་པའི་ཕྱོགས་དེ། གྱེན་དུ་བསྟན་ནས་འཇོག་པ་དང༌། གཞུང་འབྲེལ་སྡེར་ཁ་རྣམས་ཁོག་པ་སྟོང་པའི་ཕྱོགས་དེ་ཁ་སྦུགས་སུ་འཇོག་པ་གཙོ་ཆེ་བ་ཡིན་ཞེས་རྒན་རབས་ཀྱི་ངག་ལས་ཐོས།
      དེ་བཞིན་ལུག་མགོ་དངོས་སམ། པག་གི་ལུག་མགོར་མར་ཚོན་གྱིས་བརྒྱན་པ་ཞིག་དང༌། ལོ་ཕུད་ཅེས་ཁོག་མ་ཆུང་ངུའི་ནང་ལྗང་པ་ལྗང་ཐིང་ཐིང་དུ་སྐྱེས་པ་ཞིག་སྡེར་ཁའི་མཉམ་དུ་ངེས་པར་སྒྲིག་གཤོམ་བྱེད་དགོས་ཤིང་། གོང་གསལ་ལུག་མགོའི་ཁ་སྟོང་པར་མ་བཞག་པར་མར་རམ། མར་ཟན་གྱིས་འགེངས་དགོས་པ་ནི་རྒན་རབས་ཚོས་གནད་འགག་ཆེན་པོར་བརྩི་བ་མ་ཟད། འགའ་ཞིག་གིས་ལུག་མགོའི་ཁའི་ནང་དུ་རྩྭ་བཟུང་ཡོད་པའི་རྣམ་པ་ལྟ་བུར་ཁ་ནང་དུ་མར་ཚོན་ལྗང་ཁུ་ཅན་འཇོག་སྲོལ་ཡོད། དེང་སྐབས་བོད་མི་ཚོས་དཀར་ཡོལ་ལས་བཟོས་པའི་ལུག་མགོ་སྤྱོད་པ་ནི་ཡག་པོ་ཞིག་ཏུ་མཐོང་།