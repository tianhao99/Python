དཀར་མཛེས་རྫོང་གི་སྐབས་གསུམ་པའི་འབྲུག་མོ་སྟོན་བསུའི་དུས་ཆེན་མཇུག་སྒྲིལ་བ།
དུས་ཆེན་མཇུག་སྒྲིལ་མཛད་སྒོའི་འཁྲབ་སྟོན། 
            ཟླ8པའི་ཚེས21ཉིན་གྱི་དགོང་མོ། སི་ཁྲོན་ཞིང་ཆེན་དཀར་མཛེས་བོད་རིགས་རང་སྐྱོང་ཁུལ་དཀར་མཛེས་རྫོང་གིས“ལོ་ངོ70ཡི་རྒྱང་སྐྱོད་ལམ་བུ·མཛེས་སྡུག་ལྡན་པའི་དཀར་མཛེས་ཀྱི་ཕུགས་འདུན”ཞེས་པའི་ཀྲུང་གོའི་དཀར་མཛེས་ཀྱི་སྐབས་གསུམ་པའི་འབྲུག་མོ་སྟོན་བསུའི་དུས་ཆེན་དེ་རྒྱལ་ཁབ་ཀྱིA4རིམ་པའི་ཡུལ་སྐོར་མཛེས་ལྗོངས་ཁུལ་གེ་སར་རྒྱལ་པོའི་གྲོང་དུ་ཕུན་སུམ་ཚོགས་པོའི་ངང་མཇུག་སྒྲིལ་བ་རེད། སྐབས་འདིའི་སྟོན་བསུའི་དུས་ཆེན་ཟླ8པའི་ཚེས15ཉིན་འགོ་ཚུགས་པ་དང་དུས་ཡུན་ཉིན7ཡིན་ཞིང་། ཉིན7རིང་གེ་སར་རྒྱལ་པོའི་ཕོ་བྲང་དུ་གང་སར་དགའ་སྤྲོ་དང་། འཆམ་མཐུན་གྱི་དུས་ཆེན་གྱི་རྣམ་པས་ཁེངས་ལ། གང་སར་སྤོབས་སེམས་དང་དགའ་སྤྲོ་ལྡན་པ། འཕེལ་རྒྱས། ཡར་ཐོན། དར་རྒྱས་བཅས་ཡོང་བའི་སྐྱེ་སྟོབས་ཀྱི་དཔལ་འབར་བཞིན་ཡོད།
            དཀར་མཛེས་རྫོང་གིས་སྟོན་བསུའི་དུས་ཆེན་ཐོག་བྱ་འགུལ་སྣ་ཚོགས་སྤེལ་ཞིང་། ཉིན་རེའི་འཁྲབ་སྟོན་བྱས་པའི་ངོ་མཚར་ཆེ་བའི་རིག་རྩལ་འཁྲབ་སྟོན་ཕུད། ད་དུང་མེ་ཕུང་དགོང་ཚོགས་དང་། བོད་ལུགས་གནའ་རྫས་ཉོ་ཚོང་ཁྲོམ་ར། ལུས་རྩལ་འགྲན་བསྡུར། མེ་ཏོག་འགྲེམས་སྟོན། རྟ་རྩལ་འཁྲབ་སྟོན་སོགས་ཀྱི་བྱ་འགུལ་ཡོད་པས། ས་གནས་མང་ཚོགས་ལ་ཕུན་སུམ་ཚོགས་པའི་རིག་གནས་སྟོན་མོ་ལོངས་སུ་སྤྱོད་བཅུག་པ་མ་ཟད། དཀར་མཛེས་རྫོང་གི་མི་རིགས་དང་། ཆོས་ལུགས། གླུ་གར་སོགས་རིག་གནས་ཀྱི་ཐུན་མིན་ཡིད་དབང་འཕྲོག་ཤུགས་གང་ལེགས་སྒོས་མངོན་པ་དང་། དཀར་མཛེས་མི་དམངས་ཀྱི་ལས་ལ་བརྩོན་ཞིང་དཔའ་ངར་ཆེ་བའི་བསམ་པའི་ཉམས་འགྱུར་དང་། ཁུལ་བཙུགས་ནས་ལོ་ངོ70སོང་རིང་དཀར་མཛེས་རྫོང་གི་འཕེལ་རྒྱས་གྲུབ་འབྲས་བཅས་ཀྱང་མངོན་པར་མཚོན་ཡོད།
            ཉིན་དེའི་དགོང་མོར། ལས་རིགས་སོ་སོའི་སྐུ་མགྲོན་དང་ལས་བྱེད་པ། མང་ཚོགས་རྣམས་གེ་སར་རྒྱལ་པོའི་རིག་གནས་ཐང་ཆེན་དུ་འཛོམས་ནས་མཇུག་སྒྲིལ་མཛད་སྒོའི་རིག་རྩལ་འཁྲབ་སྟོན་གཟབ་རྒྱས་ལ་གཟིགས་པ་རེད། །
མཇུག་སྒྲིལ་འཁྲབ་སྟོན་ཡུལ་དངོས། 
པར་ལེན་བཞིན་པའི་ལྟད་མོ་བ་དག
མཇུག་སྒྲིལ་འཁྲབ་སྟོན་ཡུལ་དངོས།