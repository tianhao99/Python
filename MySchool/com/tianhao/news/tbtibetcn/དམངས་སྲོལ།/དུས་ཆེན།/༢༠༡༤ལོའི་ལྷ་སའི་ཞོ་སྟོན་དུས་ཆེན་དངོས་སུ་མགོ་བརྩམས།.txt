༢༠༡༤ལོའི་ལྷ་སའི་ཞོ་སྟོན་དུས་ཆེན་དངོས་སུ་མགོ་བརྩམས།
“མཛེས་སྡུག་གི་ཁྱིམ་གཞིས། བདེ་སྐྱིད་ཀྱི་ལྷ་ས”ཞེས་པ་བརྗོད་གཞིར་སྤེལ་ནས༢༠༡༤ལོའི་ཞོ་སྟོན་དུས་ཆེན་ཁ་སང་ལྷ་ས་ནས་དངོས་སུ་མགོ་བརྩམས། ཁ་སང་གི་ཞོ་སྟོན་དུས་ཆེན་གྱིས“བདེ་འཇགས་དང་ཁྱད་ལྡན། མཚར་ཉམས”ཀྱི་རྩ་དོན་གཞིར་བཟུང་སྟེ། ཞོ་སྟོན་དུས་ཆེན་སྲུང་སྐྱོབ་དང་དར་སྤེལ་བྱ་ཆེད་སྲོལ་རྒྱུན་གྱི་བྱ་འགུལ་མང་བོའི་རྨང་གཞིའི་སྟེང༌། སྲོལ་རྒྱུན་དུས་ཆེན་ལ་མང་ཚོགས་དང་རིག་གནས། དྲིལ་སྒྲོག ཚོང་ལས་རང་བཞིན་གྱི་རྣམ་པ་དང་ཁྱད་ཆོས་འབུར་དུ་དོད་པ་དང༌། ཞོ་སྟོན་དུས་ཆེན་ལ་ས་ཁུལ་གྱི་ཁྱད་ཆོས་དང་མི་རིགས་རིག་གནས་ཀྱི་ཤུལ་དངོས་རྒྱུན་འཛིན་གྱི་ཁོར་ཡུག་བསྐྲུན་ནས་མི་རིགས་མཐུན་སྒྲིལ་དང་སྤྱི་ཚོགས་ཞི་འཇགས་ཡིན་པའི་གནས་བབས་བཟོས་ཡོད།    ད་ལོའི་ཞོ་སྟོན་དུས་ཆེན་ལ་སྤྱི་བསྡོམས་བྱ་འགུལ་ཆེན་པོ༩དང་ཆུང་བ༡༣ཡོད་པར་མ་ཟད། དུས་སྟོན་ལ་མགོ་རྩོམ་པའི་མཛད་སྒོ།  གོས་སྐུ་འགྲེམས་སྟོན། བོད་ཀྱི་རྣམ་ཐར་ཟློས་གར་འཁྲབ་སྟོན་དང་གྱེར་ལེན་འགྲན་བསྡུར། ཐང་ག་སྒྱུ་རྩལ་གྱི་བརྩམས་ཆོས་འགྲེམས་སྟོན། ཇོ་མོ་གླང་མའི་པར་ལེན་སྒྱུ་རྩལ་འགྲེམས་སྟོན། བོད་ཟས་ཀྱི་ཁྱད་ཆོས་སྐབས་གཉིས་པའི་ཨ་མ་ལ་གསོལ་ཚིགས་འགྲན་བསྡུར། སྐབས་གཉིས་པའི་ལྷ་ཡུལ་གྱི“རྩྭ་ཐང་རྟགས་ཅན”གྱི་རྐང་འཁོར་འགྲན་བསྡུར། ལྷ་ས་ས་ཚིགས“འགྱིག་རིགས་བཅུའི”འགྲན་བསྡུར། ཞོ་སྟོན་དུས་ཆེན་གྱི་ཚོང་ལས་འགྲེམས་སྟོན། ཞོ་སྟོན་དུས་ཆེན་མཇུག་བསྡུ་བའི“འཕུར་བསྐྱོད་ཀྱི་གངས་ལྗོངས”ཞེས་པའི་རོལ་དབྱངས་སྤྲོ་ཚོགས་བཅས་ཡོད།    ཐེངས་འདིའི་ཞོ་སྟོན་དུས་ཆེན་གྱི་མགོ་རྩོམ་པའི་མཛད་སྒོ་ཁ་སང་གི་དུས་ཚོད༨སྟེང《རྒྱ་བཟའ་ཀོང་ཇོ》ཞེས་པའི་ཡུལ་དངོས་ཟློས་གར་འཁྲབ་སྟོན་བྱེད་རྒྱུ་དང་མགོ་རྩོམ་མཛད་སྒོའི་སྟེང་ཞོ་སྟོན་དུས་ཆེན་གྱི་འབྱུང་ཁུངས། རྒྱུན་འཛིན། འཕེལ་རྒྱས་སྲོག་ཤིང་དུ་བཙུགས་ནས་རྣམ་པ་རྒྱ་ཆེ་ཞིང་། དོན་གྱི་གཏིང་ཟབ་པའི་བོད་ཀྱི་ཟློས་གར་དང་གླུ་གར་སོགས་འཁྲབ་སྟོན་བྱས། མཇུག་བསྡུ་བའི་མཛད་སྒོ་ཟླ༨ཚེས༣༡ཉིན་གྱི་དུས་ཚོད༧：༣༠སྟེང་ལྷ་སའི་མི་རིགས་རིག་གནས་སྒྱུ་རྩལ་ཕོ་བྲང་ནས་སྤེལ་རྒྱུ་ཡིན་པ་དང༌། མཇུག་བསྡུའི་མཛད་སྒོའི་སྟེང“འཕུར་བསྐྱོད་ཀྱི་གངས་ལྗོངས”ཞེས་པའི་རོལ་དབྱངས་སྤྲོ་ཚོགས་སྤེལ་རྒྱུ་རེད།    ཁ་སང་སྔ་དྲོའི་དུས་ཚོད༨སྟེང༌། གྲོང་ཁྱེར་གྱི་སྡོད་དམངས་རྣམས་སེ་ར་དང་འབྲས་སྤུངས་དགོན་པའི་ཆོས་སྐུ་ཆེན་མོའི་འགྲེམས་སྟོན་ལ་སོང་ཆོག་ལ། གྲོང་ཁྱེར་གྱི་སྡོད་དམངས་ཀྱིས་རྣམ་ཐར་འཁྲབ་སྟོན་ལའང་བལྟས་ཆོག ཟླ༨ཚེས༢༥ནས་༣༡བར་ནོར་བུ་གླིང་ག་དང་སྤྱི་གླིང་གཞན་པ་ནས་ཐེངས་འདིར་ལྗོངས་ཡོངས་ནས་བདམས་ཐོན་བྱུང་བའི་བོད་ཀྱི་རྣམ་ཐར་ཟློས་གར༧གྱི་འགྲན་བསྡུར་ལ་བལྟས་ཏེ། བོད་ཀྱི་རྣམ་ཐར་ཟློས་གར་གྱི་ཁྱད་ཆོས་མི་འདྲ་བར་རོ་མྱོང་བྱས་ཆོག ད་དུང་ནོར་བུ་གླིང་གར་སྐབས་བཞི་བའི་བོད་ཀྱི་ཐང་ག་སྒྱུ་རྩལ་འགྲེམས་སྟོན་བྱེད་རྒྱུ་ཡིན་པ་དང༌། འགྲེམས་སྟོན་དུས་ཚོད་ཟླ༨ཚེས༢༤ནས༢༨བར་ཡིན། སྐབས་བདུན་པའི་ཇོ་མོ་གླང་མའི་པར་ལེན་སྒྱུ་རྩལ་གྱི་བརྩམས་ཆོས་འགྲེམས་སྟོན་དུས་ཚོད་ནི་ཟླ༨ཚེས༢༤ནས་ཟླ༩ཚེས༢བར་ཡིན། ཕོ་ཏ་ལ་ཐང་ཆེན་གྱི་ནུབ་ངོས་ནས་སྤེལ་མགོ་རྩོམ་རྒྱུ་རེད།    རྣམ་པ་རྒྱ་ཆེ་ཞིང་བརྗོད་དོན་ཕུན་སུམ་ཚོགས་པའི་མིག་ཟུང་གིས་སྤྱོད་ཡུལ་དུ་གྱུར་བའི་དགའ་སྟོན་ལས་གཞན་ད་ལོ་འདྲེན་བྱེད་མིག་གིས་ལོངས་སྤྱོད་ལས་བོད་ཟས་ཀྱི་བྲོ་བ་ཕུན་སུམ་ཚོགས་པར་རོལ་མྱོང་བྱེད་ཆོག ཟླ༨ཚེས༢༨ཡར་སྔོན་དུ་ནོར་བུ་གླིང་ག་རུ་བོད་ཟས་ཀྱི་གཡོས་སྦྱོར་ཨ་མ་ལ་གསོལ་ཚིགས་འགྲན་བསྡུར་སྤེལ་རྒྱུ་རེད།     ཚོང་ལས་རང་བཞིན་གྱི་རྣམ་པ་ནི་ད་ལོའི་ཞོ་སྟོན་དུས་ཆེན་གྱི་བརྗོད་གཞི་གཅིག་ཡིན་ལ། ཟླ༨ཚེས༢༥ནས་ཚེས༢༧གྱི་བར་ཡིན། ཞོ་སྟོན་དུས་ཆེན་གྱི་ཚོང་ལས་གྲོས་ཚོགས་ལྷ་ས་ནས་སྤེལ་རྒྱུ་ཡིན་པ་དང༌། དེ་དང་མཉམ་དུ༌ཚོང་རྫས་འགྲེམས་སྟོན་ཞིག་ཀྱང་སྤེལ་རྒྱུ་རེད།      ཁ་བྱང་ཕྱི་མོ། ༢༠༡༤ལོའི་ལྷ་སའི་ཞོ་སྟོན་དུས་ཆེན་དངོས་སུ་མགོ་བརྩམས། (རྩོམ་འགན་པ ལྷ་དབང་།)