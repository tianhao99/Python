ནང་མའི་རོལ་དབྱངས་ཡུལ་དུས་ནམ་ཞིག་ཏུ་བྱུང་མིན་སྐོར་དང་འབྲེལ་བའི་མཐའ་དཔྱོད།
ནང་མ་ནི་བོད་ཀྱི་དམངས་ཁྲོད་རོལ་དབྱངས་ཀྱི་ནང་ནས་སྐར་ཚོགས་ཀྱི་དབུས་ན་ཟླ་བ་ལྟར་བསྔགས་པར་འོས་པའི་སྒྱུ་རྩལ་གྱི་ཉམས་འགྱུར་ཁྱད་དུ་འཕགས་ཤིང་རང་རིགས་ཀྱི་ཁྱད་ཆོས་མཚོན་པར་བྱེད་ཐུབ་པའི་དམངས་ཁྲོད་རོལ་དབྱངས་ཤིག་ཡིན་པ་ནི་རང་གཞན་ཀུན་གྱི་ཁས་ལེན་དུ་འཐད། དེ་སྔོན་འགྲོར་བྱས་ཏེ། འདིར་སྐབས་སུ་བབས་པ་རོལ་དབྱངས་འདི་ཉིད་ཡུལ་དུས་ནམ་ཞིག་ཏུ་བྱུང་མིན་སྐོར་དང་འབྲེལ་བའི་གནད་ལ་སྔོན་བྱོན་མཁས་དབང་རྣམས་ཀྱི་རྩོད་སྒྲུབ་ཀྱི་ལྟ་ཚུལ་དང་རྗེས་སུ་མཐུན་པར་འཇུག་པའི་ཁུལ་གྱིས་དགག་གཞག་སྤང་གསུམ་གྱི་སྒོ་ནས་དཔྱད་པར་བྱ་བ་ལ། རྗེ་ཙོང་ཁ་བ་ཆེན་པོས།        
                                                                          གལ་ཏེ་ཡང་དག་དམ་བཅའ་ཙམ་ཞིག་གིས། །        
                                                                          ངེས་པ་རྙེད་ཀྱང་སྒྲུབ་དང་སུན་འབྱིན་གྱི །        
                                                                          ཚད་མའི་སྟོབས་ཀྱིས་ངེས་པ་མ་རྙེད་ན། །       
                                                                          འདམ་ལ་བཏབ་པའི་ཕུར་པ་བཞིན་གྱུར་པ། །        
                                                                          ཡང་དག་བག་ཆགས་བརྟན་པོ་འཇོག་མི་ནུས། །  
          ཞེས་དང་། དཀོན་མཆོག་འཇིགས་མེད་དབང་པོའི་ཞལ་ལས་ཀྱང་།       
                                                                          རིགས་པས་བརྡར་ཤ་མ་བཅད་གཞུང་དོན་ལ། །       
                                                                          ཚིག་སྤྱིའི་གོ་བ་ལམ་ཙམ་ཡོད་ན་ཡང་། །        
                                                                          བརྒལ་ཞིང་བརྟགས་ཚེ་བྱེ་མའི་འཆང་བུ་ལྟར། །        
                                                                          འགྱུར་ཕྱིར་རིགས་པའི་གསང་ཚིག་ཞིབ་ཏུ་སློབས། །  
          ཞེས་དང་། དེང་སང་ཡང་རིག་གནས་སྒྱུ་རྩལ་གྱི་ཁྱབ་ཁོངས་སུ་མཁས་དབང་ཀུན་གྱིས་མགྲིན་གཅིག་དང་དབྱངས་གཅིག་གིས་“མེ་ཏོག་མཉམ་བཞད་དང་། མཁས་བརྒྱ་འགྲན་གླེང་”ཞེས་རླུང་ལྟར་སྒྲོག་པ་འདི་བཞིན་ཐུན་མོང་དང་ཐུན་མོང་མ་ཡིན་པའི་རིག་པའི་གནས་མཐའ་དག་ལ་སློབ་གཉེར་དང་ཞིབ་འཇུག་སོགས་བྱེད་སྐབས་ཟེར་སྒྲོས་དང་གོ་ཐོབ་རགས་པ་ཙམ་གྱི་དབང་དུ་མ་སོང་བར། ཡིན་མིན་གྱི་གནད་ལ་རྣམ་དཔྱོད་ཀྱི་སྒོ་འཕར་ཡངས་པར་བཏོད་དེ་ཚད་མས་ངེས་པ་དྲང་དགོས་པ་གལ་ཆེ་གཤིས། འདིར་ཡང་དཔྱད་རྩོམ་ཐུང་ངུ་འདི་ལྟ་བུ་སྤེལ་བ་ནི་རང་མཁས་འདོད་དང་གཞན་དམའ་དབབ་འདོད་ལ་སོགས་པ་ཆགས་སྡང་གིས་ཀུན་ནས་བསླངས་པ་མ་ཡིན་པར་རང་དང་རང་མཉམ་གྱི་སྐྱེ་བོ་རྣམས་ཀྱིས་བོད་ཀྱི་རིག་གནས་སྒྱུ་རྩལ་གྱི་རིགས་ལ་རྒྱུས་ཡང་དག་མངའ་ཕྱིར། རང་ཉིད་བློ་རྟུལ་ཡང་འབད་པ་ཆེན་པོས་འདི་ལྟའི་ངལ་བ་དང་དུ་བླངས་པ་ཞིག་གོ། ། 
དང་པོ། གཞན་ལུགས་མི་འཐད་པར་བསྟན་ཅིང་དགག་པ།  
          ཁ་ཅིག་ན་རེ། བོད་བཙན་པོའི་གདུང་རྒྱུད་(མངའ་རིས་ཆོས་རྒྱལ་)ཀྱིས་མངའ་རིས་ཁུལ་དུ་དབང་བསྒྱུར་པའི་དུས་དེ་ཤེད་དུ་ཁུལ་དེའི་འབྲོག་པ་ཚོ་གཅིག་གི་ཁྲོད་དུ་ནང་མའི་གཞས་ཐོག་མར་བྱུང་ཞིང་། དེ་རྗེས་རིམ་བཞིན་མངའ་རིས་ཀྱི་ས་ཁུལ་ཕལ་མོ་ཆེར་དར་ཁྱབ་བྱུང་བར་གྲགས་ཞེས་དང་། ཡང་ལ་ལས། ཏཱ་ལའི་བླ་མ་སྐུ་ཕྲེང་བརྒྱད་པའི་སྐབས་རྡོ་རིང་བསྟན་འཛིན་དཔལ་འབྱོར་གྱིས་ཐོག་མར་བོད་ཀྱི་དམངས་ཁྲོད་རོལ་མོའི་བྱེ་བྲག་སྡེབ་དཀྲོལ་བྱེད་སྟངས་ཀྱི་སྒྱུ་རྩལ་འདི་བཞིན་གསར་གཏོད་མཛད་རྗེས་རིམ་བཞིན་འཕེལ་རྒྱས་འགྲོ་འགོ་ཚུགས་པ་ཡིན་ཞེས་བརྗོད།          
          གོང་གསལ་འདོད་ཚུལ་དེ་གཉིས་ད་ཕན་གྱི་འདོད་ཚུལ་རིགས་མང་པོའི་ནང་ནས་སྒྲུབ་བྱེད་ཅུང་མང་བ་ཞིག་ཏུ་སྣང་ཡང་། མཐར་གཏུགས་ན་དེ་དག་ཀྱང་རྒྱུ་མཚན་ལྟར་སྣང་ཙམ་དུ་ངེས། ཅིའི་ཕྱིར་ཞེ་ན། དང་པོ་ནི་ཟེར་སྒྲོས་ཙམ་ལས་དེར་རང་ཉིད་ཀྱིས་རྟོག་དཔྱོད་བགྱིས་པའམ་ལོ་རྒྱུས་ཀྱི་ཡིག་ལམ་ལ་འཁོད་ཚུལ་བསྟན་དུ་མེད་པ་དང་། གཞན་ཡང་གཉིས་པ་ལྟར་ན། ནང་མ་ནི་རྩོམ་པ་པོ་བསྟན་དུ་ཡོད་པའི་དམངས་ཁྲོད་རོལ་དབྱངས་ཤིག་ཡིན་པར་ཐལ་བའི་ཕྱིར་རོ།  
          དེ་ཡང་གོང་གསལ་འདོད་ཚུལ་དེ་གཉིས་པོའི་ནང་ནས་ཀྱང་གཅིག་གོ་གཉིས་ཆོད་ལྟ་བུར་འདོད་ཚུལ་རིགས་གཉིས་པའི་སྐོར་ནས་དམིགས་བསལ་གྱི་དཔེ་མཚོན་འགའ་ཚུར་དྲངས་ཏེ་མི་འཐད་པར་བསྟན་པ་ལ། དེ་ཉིད་ལས་“རྡོ་རིང་བསྟན་འཛིན་དཔལ་འབྱོར་གྱིས་རོལ་མོའི་བྱེ་བྲག་སྡེབ་དཀྲོལ་གྱི་སྒྱུ་རྩལ་འདི་རིགས་བོད་དུ་གསར་གཏོད་མ་མཛད་གོང་དུ་སྒྱུ་རྩལ་དེ་རིགས་བོད་ཀྱི་དམངས་ཁྲོད་དུ་དར་མེད། གལ་ཏེ་རོལ་ཆ་རིགས་མི་འདྲ་བ་ཁ་ཤས་ལས་གྲུབ་པའི་རོལ་ཆ་རུ་ཁག་མེད་ན། རོལ་མོའི་བྱེ་བྲག་སྡེབ་དཀྲོལ་དང་། ཁེར་དཀྲོལ། དེ་བཞིན་རོལ་ཆ་རུ་ཁག་གིས་རམ་དཀྲོལ་བྱེད་པའི་ཁེར་ལེན་དང་རྩེག་ལེན་གྱིས་གཏོང་བ་བཅས་ཀྱི་ཁྱད་ཆོས་མངའ་བའི་ནང་མ་ཡོང་སྲིད་དམ། དེ་ཡང་སྒྲ་སྙན་མེད་ན་སྟོད་གཞས་འཁྲབ་གཏོང་བྱེད་ཐབས་བྲལ་བ་ཇི་བཞིན་འབུད་འཐེན་དཀྲོལ་གསུམ་གྱི་རོལ་ཆ་རུ་ཁག་མེད་ན་མཉམ་སྒྲོག་རོལ་མོ་གཏོང་ཐབས་བྲལ་བ་དང་རྒྱུ་གཅིག་གོ། །རོལ་མོའི་བྱེ་བྲག་རིགས་ཁ་ཤས་ལས་གྲུབ་པའི་རོལ་ཆ་རུ་ཁག་མེད་ན་ནང་མའི་རོལ་དབྱངས་ཀྱི་སྒྱུ་རྩལ་འདི་རིགས་ཡོང་མི་སྲིད་པས། དེར་བརྟེན་ནང་མའི་སྒྱུ་རྩལ་འདི་ནི་རྡོ་རིང་བསྟན་འཛིན་དཔལ་འབྱོར་གྱིས་མི་རིགས་ཀྱི་རོལ་མོའི་བྱེ་བྲག་སྡེབ་དཀྲོལ་བྱེད་སྟངས་ཀྱི་སྒྱུ་རྩལ་འདི་གསར་གཏོད་མཛད་རྗེས་གཞི་ནས་རིམ་གྱིས་དར་བ་དང་འཕེལ་རྒྱས་འགྲོ་འགོ་ཚུགས་པའོ་”①ཞེས་བྱུང་། དེར་གཅིག་ནས་ཅི་འདྲ་ཞིག་ལ་དམངས་ཁྲོད་རོལ་དབྱངས་ཟེར་བ་དང་། གཉིས་ནས་མཉམ་སྒྲོག་རོལ་མོའི་ཐ་སྙད་ལ་གོ་བ་ཡང་དག་ལོན་ཐུབ་མེད་གཤིས་རང་ཤུགས་སུ་མི་འཐད་པའི་ཆ་མང་པོ་བྱུང་། འོ་ན་ཅི་འདྲ་ཞིག་ལ་དམངས་ཁྲོད་རོལ་དབྱངས་ཟེར་རམ་ཞེ་ན། སྤྱིར་དམངས་ཁྲོད་ཀྱིས་ཐུན་མོང་ཐོག་གསར་རྩོམ་བྱས་ཤིང་དམངས་ཁྲོད་དུ་དར་ཁྱབ་བྱུང་བའི་རོལ་དབྱངས་ལའོ།  དེ་དང་མཉམ་སྒྲོག་རོལ་མོ་གཉིས་མི་གཅིག་སྟེ། དེ་ཡང་《མཉམ་སྒྲོག་རོལ་དབྱངས་དང་མཉམ་སྒྲོག་རོལ་ཆ་རུ་ཁག་》ཅེས་པའི་ནང་དུ། “མཉམ་སྒྲོག་རོལ་དབྱངས་ཞེས་པ་ནི་ཉེ་རབས་སུ་རྒྱུན་དུ་བེད་སྤྱོད་པའི་ཆེད་དུ་བཏགས་པའི་ཐ་སྙད་ཅིག་རེད། དེ་ཡང་དུས་རབས་བཅོ་བརྒྱད་པའི་དུས་དཀྱིལ་དུ་‘མཉམ་སྒྲོག་རོལ་མོ་'ཡི་བརྩམས་ཆོས་དར་རྗེས་གཞི་ནས་བྱུང་བའི་ཁྱབ་ཆེ་བའི་ཐ་སྙད་ཅིག་ཡིན་ཏེ། སྤྱིར་འབུད་འཐེན་དཀྲོལ་བའི་རོལ་ཆ་རུ་ཁག་ཆེ་གྲས་ཀྱི་སླད་དུ་བརྩམས་པའི་མཉམ་སྒྲོག་གི་རང་བཞིན་མངའ་བའི་རིགས་འདྲ་མིན་གྱི་རོལ་ཆ་རུ་ཁག་གི་བརྩམས་ཆོས་ལ་ཟེར་རོ་”②)ཞེས་འཁོད་པ་ལྟར། “མཉམ་སྒྲོག་རོལ་དབྱངས་”ཀྱི་ཐ་སྙད་འཇུག་ཡུལ་ནི་མཉམ་སྒྲོག་རོལ་ཆ་རུ་ཁག་གི་ཆེད་དུ་བརྩམས་པའི་བརྩམས་ཆོས་ཆེ་གྲས་སམ། དེའི་དཀྲོལ་གཏོང་གི་རྣམ་པའམ་ཡང་ན་རོལ་དབྱངས་སྒྱུ་རྩལ་གྱི་དམིགས་བསལ་རང་བཞིན་ནི་མཉམ་སྒྲོག་རོལ་མོའི་ངོ་བོ་དང་ལྡན་པའི་རོལ་དབྱངས་ལའོ ། དེས་ན་གོང་གསལ་རོལ་ཆ་རིགས་མི་འདྲ་བ་ཁ་ཤས་ལས་གྲུབ་པའི་རོལ་ཆ་རུ་ཁག་མེད་ན། རོལ་མོའི་བྱེ་བྲག་སྡེབ་དཀྲོལ་དང་། ཁེར་དཀྲོལ། དེ་བཞིན་རོལ་ཆ་ཁག་གིས་རམ་དཀྲོལ་བྱེད་པའི་ཁེར་ལེན་དང་རྩེག་ལེན་གྱིས་གཏོང་བ་བཅས་ཀྱི་ཁྱད་ཆོས་མངའ་བའི་ནང་མ་ཡོད་སྲིད་དམ། དེ་ཡང་སྒྲ་སྙན་མེད་ན་སྟོད་གཞས་འཁྲབ་གཏོང་བྱེད་ཐབས་བྲལ་བ་ཇི་བཞིན། འབུད་དཀྲོལ་འཐེན་གསུམ་གྱི་རོལ་ཆ་རུ་ཁག་མེད་ན་མཉམ་སྒྲོག་རོལ་མོ་གཏོང་ཐབས་བྲལ་བ་དང་རྒྱུ་གཅིག་གོ་ཞེས་པ་དེ་ནི་ཞྭ་དཔེ་ལྷམ་འགེབས་ཀྱི་དཔེ་ལྟར་སོང་བ་ཞིག་གོ། ། ལར་ནས་ནང་མའི་རོལ་དབྱངས་ནི་དམངས་ཁྲོད་ཀྱི་རོལ་དབྱངས་སྤྱི་དང་འདྲ་བར་མེད་པ་ནས་ཡོད་པར་གྱུར་པ་དང་། དམའ་རིམ་ནས་མཐོ་རིམ་བར་འཕེལ་རྒྱས་སོང་བ་ཞིག་ཡིན་པ་ལས། རང་བཞིན་གྱིས་གྲུབ་པ་དང་། རང་ཚུགས་སུ་གནས་པ། གདོད་མ་ནས་ཆ་ཚང་བར་གྲུབ་པ་ཞིག་མ་ལགས་ཏེ། དེ་ཡང་ཕྱོགས་གཉིས་ནས་གྲུབ་པ་ཞིག་གོ  ། དེ་ཡང་ས་པཎ་གྱིས་མཛད་པའི་《རོལ་མོའི་བསྟན་བཅོས་》ལས། །       
                                                                          ལྷན་ཅིག་སྐྱེས་དང་རྐྱེན་གཞན་ལས། །        
                                                                          བྱུང་བའི་རོལ་མོ་གཉིས་སུ་འདོད། །        
                                                                          དེ་དག་རྣམ་པ་ཐ་དད་པའི། །        
                                                                          དབྱེ་བས་དཔག་མེད་འགྱུར་བར་བཤད། །  
          ཅེས་བྱུང་བ་ལྟར་སྤྱིར་རོལ་མོ་ལ་དབྱེ་བ་གཉིས་སུ་འདོད་དེ། དེ་ལ་རང་ཉིད་ཀྱི་ལུས་དང་ལྷན་ཅིག་སྐྱེས་པ་ལྷན་སྐྱེས་ཀྱི་རོལ་མོ་དང་། སྒྲ་སྙན་པི་ལྦང་ལ་སོགས་པ་རྐྱེན་གཞན་ལས་བྱུང་བའི་རོལ་མོ་གཉིས་སུ་ཡོད་པས་སོ། །འོ་ན་ལྷན་སྐྱེས་ཀྱི་རོལ་མོ་དང་རྐྱེན་གཞན་ལས་བྱུང་བའི་རོལ་མོ་གཉིས་བར་གྱི་འབྲེལ་བ་ཇི་ལྟར་ཡིན་ནམ་ཞེ་ན། ལྷན་སྐྱེས་ཀྱི་རོལ་མོ་ནི་སྔོན་དང་། རྐྱེན་གཞན་ལས་བྱུང་བའི་རོལ་མོ་ནི་རྗེས་སུ་གྲུབ་པ་ཡིན་པས། སྔོན་མ་ནི་ལག་ལེན་གྱི་རང་བཞིན་ཤུགས་ཆེ་ལ། ཕྱི་མ་ནི་གཞུང་ལུགས་ཀྱི་རང་བཞིན་གཙོ་ཆེའོ། །གང་ལགས་ཤེ་ན་གདོད་མའི་དུས་སུ་སྙན་ངག་དང་། གླུ་གཞས། ཞབས་བྲོ་གསུམ་ནི་ཕན་ཚུན་འབྲེལ་བ་ཟབ་པ་སྟེ། ཆུ་དང་འོ་མ་འདྲེས་པ་ཇི་བཞིན་སོ་སོར་དབྱེ་འབྱེད་དཀའ་བ་ཡིན་ཏེ། 《མའོ་ཧྲེའི་གླེང་གཞི་》ལས་ཀྱང་།        
                                                                          སྙན་ངག་བློ་ཡིས་ཁྱབ་ཕྱོགས་ཏེ། །        
                                                                          སེམས་ལ་ངེས་པ་ཀུན་སློང་ཡིན། །        
                                                                          ཀུན་སློང་གཡོས་ནས་ངག་ཕྱུང་བ། །        
                                                                          དེ་ནི་སྙན་ངག་དག་ཏུ་འདོད། །        
                                                                          ངག་གིས་བརྡ་བཞིན་མ་འཕྲོད་པས། །        
                                                                          རང་དབང་མེད་པར་སྨྲེ་ངག་ཐོན། །        
                                                                          དེས་ཀྱང་ཇི་བཞིན་མ་འཕྲོད་པས། །        
                                                                          དབང་མེད་གླུ་དབྱངས་ཐོན་པར་གྱུར། །        
                                                                          དེས་ཀྱང་ཇི་བཞིན་མི་ནུས་པས། །        
                                                                          རྐང་ལག་གཉིས་ཀྱི་སྟངས་སྟབས་ཀྱི། །       
                                                                          བྲོ་གར་དེ་དག་འབྱུང་བར་གྱུར། །  
          ཞེས་བྱུང་བ་ལྟར་ཐོག་མར་སྙན་ངག་དང་། གླུ་གཞས། ཞབས་བྲོ་བཅས་གསུམ་ནི་གཞི་གཅིག་ཏུ་འབྲེལ་ནས་ཡོད་ཅིང་། དེ་གསུམ་ཡང་མིའི་རིགས་ཀྱི་སྒྱུ་རྩལ་གྱི་སྔ་གྲས་སུ་གྲུབ་པ་ཞིག་ཡིན་པའི་ལོ་རྒྱུས་དངོས་དོན་གྱི་སྟེང་ནས་ནང་མའི་རོལ་དབྱངས་ཀྱི་རྨང་གཞི་ནི་ལྷན་སྐྱེས་ཀྱི་རོལ་མོ་དེར་ངེས་ཤིང་། སྤྱིར་དམངས་ཁྲོད་གླུ་གཞས་གང་འདྲ་ཞིག་ཡིན་རུང་ཐོག་མའི་རྣམ་པ་ནི་ངག་ནས་ལེན་པ་དེ་ཡིན་པ་དང་། དེ་རྗེས་རོལ་མོ་ཟུང་འཇུག་གི་སྟེང་ནས་དར་ཁྱབ་བྱུང་བ་ནི་ལོ་རྒྱུས་ཀྱི་ཆོས་ཉིད་དོ། །དེས་ན་མཉམ་སྒྲོག་རོལ་དབྱངས་ནི་དམངས་ཁྲོད་རོལ་དབྱངས་ནང་མའི་དཔེར་འགོད་པ་ནི་མི་འོས་ཤིང་། སྒྲ་སྙན་མེད་ན་སྟོད་གཞས་གཏོང་ཐབས་བྲལ་བར་སྨྲ་བ་དེ་ཡང་བཞད་གད་ཀྱི་གནས་སུ་གྱུར་ཏེ།  སྒྲ་སྙན་དང་སྟོད་གཞས་བར་དང་།   རོལ་ཆའི་རིགས་དང་ནང་མའི་གླུའི་བར་ཐ་དད་ཁོ་ན་ཡིན་པ་ལས་བདག་གཅིག་འབྲེལ་དང་དེ་བྱུང་འབྲེལ་གང་ཡང་མིན་པའི་ཕྱིར་རོ། །
          ཡང་དེ་ཉིད་ལས་“གོང་གསལ་གནས་ཚུལ་ལ་གཞིགས་ན་སྐབས་དེ་དུས་ལྷ་སར་ནང་མའི་རོལ་དབྱངས་དེ་དར་མེད་པར་སེམས།  གལ་ཏེ་དར་ཡོད་པའི་དབང་དུ་བཏང་ན་མི་རིགས་ཀྱི་དམངས་ཁྲོད་རོལ་དབྱངས་ལ་དད་བཀུར་ཤིན་ཏུ་ཆེ་བའི་རྡོ་རིང་བསྟན་འཛིན་དཔལ་འབྱོར་མཆོག་གིས་སོ་སོ་རང་ཉིད་ལ་མངའ་བའི་ཡིད་འོང་སྙན་འཇེབས་ཀྱི་ནང་མའི་རོལ་དབྱངས་ལ་བརྩོན་པ་མ་བགྱིས་པར་ས་ཐག་ཤིན་ཏུ་རིང་བའི་མེས་རྒྱལ་པེ་ཅིན་གྲོང་ནས་ཡན་ཆིན་དང་རོལ་ཆ་ཞིང་ཞེས་པ་སོགས་སློབ་ཕེབས་གནང་བར་མ་ཟད།   ང་ཚོའི་མེས་མི་རིགས་ཀྱི་ལོ་རྒྱུས་ཐོག་མི་རིགས་ཀྱི་རོལ་མོའི་བྱ་བྲག་སྡེབ་དཀྲོལ་བྱེད་པའི་སྒྱུ་རྩལ་འདི་རིགས་ཐོག་མར་སྒྲིག་འཛུགས་སློབ་སྟོན་ནམ་དེ་གསར་གཏོད་མཛད་པའི་རྒྱུ་ཅི་ཡིན་ནམ་”③ཞེས་བྱུང་བ་ལ་ལན་འདེབས་སླ་སྟེ།   དེ་ཡང་《རྡོ་རིང་པཎྜི་ཏའི་རྣམ་ཐར་》ནང་གསལ་བ་བཞིན་རྡོ་རིང་བསྟན་འཛིན་དཔལ་འབྱོར་ནི་ཆབ་སྲིད་ཀྱི་དོན་རྐྱེན་ལས་གོང་མས་སྐོང་འགུགས་བྱས་པ་ལ་བརྟེན་ནས་པེ་ཅིན་དུ་ཕེབས་དགོས་བྱུང་བ་དང་།  པེ་ཅིན་དུ་འབྱོར་ནས་ཀྱང་ལས་ཞོར་དུ་སྔར་བོད་ལ་དར་མྱོང་མེད་པའི་རྒྱའི་རོལ་དཔྱད་（ཆས་）གྲས་དབང་པོ་ལག་པའི་དབྱིབས་ཅན་རྒྱ་སྐད་དུ་ཞིང་ཟེར་བ་དང་།  བརྔས་འཁྲི་འདྲ་བ་རྒྱ་སྐད་དུ་ཡང་ཆིན་ཟེར་བ་དེ་གཉིས་ཀྱི་སྐད་གནས་འཚོལ་ལུགས་ནས་བཟུང་གདངས་འགྱུར་གྱི་བར་སློབ་སྦྱོང་ཅི་ཤེས་སུ་གནང་ཡོད་མོད།  དེ་ཡང་རྐྱེན་ངན་གྲོགས་ཤར་གྱི་ཚུལ་ལས་ཡིན་གྱི།   ཡིན་གཅིག་ཡང་ཆིན་སོགས་རྒྱའི་རོལ་ཆར་སློབ་གཉེར་བྱེད་པར་བསྐྱོད་པ་ནི་མ་ཡིན་ནོ། །
          དེ་ལྟར་རྡོ་རིང་བསྟན་འཛིན་དཔལ་འབྱོར་མཆོག་བོད་དུ་ཕྱིར་ལྡོག་ཟིན་ནས་ཀྱང་མངའ་རིས་ཀྱི་སྒྲ་སྙན་དང་ལྷན་ཅིག་རྒྱའི་ཡང་ཆིན་དང་འཕྲེད་གླིང་གཉིས་བཅམས་ནས་གཏོང་བའི་ཐོག་མའི་སྲོལ་བཙུགས་པ་ལས་བོད་ཀྱི་རོལ་དབྱངས་སྒྱུ་རྩལ་གྱི་རྣམ་པ་གྲ་རྒྱས་སུ་ཕྱིན་ཡོད་ལ། ཕལ་ཆེར་དུས་དེ་ཙམ་ནས་བཟུང་ནང་མ་དང་སྟོད་གཞས་ཀྱི་རོལ་དབྱངས་སྒྱུ་རྩལ་ལ་ཡང་ཆིན་ཞེས་པའི་རོལ་ཆ་དེ་ལྟ་བུ་ཁ་སྣོན་གནང་ཐུབ་པ་ཞིག་ཡིན་པ་ལས། བོད་ལ་མངའ་རིས་ཀྱི་སྒྲ་སྙན་དང་སུར་གླིང་པི་ལྦང་སོགས་བཅམས་ནས་གཏོང་བའི་སྲོལ་ནི་སྔར་ནས་ཀྱང་ཡོད་པ་ཡིན་ནོ། །  ལར་ནས་ཁྱེད་ཀྱི་འདོད་ཚུལ་ལྟར་ན།“སྐབས་དེ་དུས་ནང་མའི་རོལ་དབྱངས་དར་ཡོད་ན་ཁོང་གིས་དེར་སྦྱངས་བརྩོན་བགྱིས་ངེས་ཡིན་པ་ལྟ་ཅི། དེའི་དུས་ནང་མའི་རོལ་དབྱངས་ཀྱི་འབྲེལ་ཡོད་གནས་ཚུལ་ཡང་ཟིན་བྲིས་མཛད་ངེས་ཡིན་པ་གོར་མ་ཆག   འོན་ཏེ་རྣམ་ཐར་གྱི་མགོ་མཇུག་བར་གསུམ་གྱི་ནང་ནང་མའི་རོལ་དབྱངས་ཀྱི་འབྲེལ་ཡོད་གནས་ཚུལ་སྐོར་ཚིག་འབྲུ་གཅིག་ཀྱང་མི་སྣང་བས། དེའི་ཐོག་ནས་སྐབས་དེ་དུས་བོད་དུ་ནང་མའི་རོལ་དབྱངས་དངོས་འབྲེལ་དར་མེད་པ་མཚོན་ཐུབ་”④ཅེས་པ་དེ་ནི་གོང་སྨོས་ཀྱི་གཏམ་དང་འགལ་བར་གྱུར་པ་ཞིག་ཡིན་ཁར། རྡོ་རིང་བསྟན་འཛིན་དཔལ་འབྱོར་གྱིས་ནང་མའི་རོལ་དབྱངས་དེ་ཉིད་གསར་གཏོད་མཛད་མེད་པ་ནི་དེ་བས་གསལ་པོར་མངོན་ཐུབ། དོན་དམ་ཐོག་རྡོ་རིང་བསྟན་འཛིན་དཔལ་འབྱོར་གྱིས་སྐུ་ན་ཆུང་ངུའི་དུས་ནས་ཀྱང་བོད་ཀྱི་གླུ་གར་རོལ་དབྱངས་སོགས་ལ་སྦྱངས་པ་གནང་མྱོང་ཡོད་པས་སྟོད་གཞས་ནང་མའི་རིགས་ལ་དེ་བས་བྱང་ཆུབ་པར་མཛད་ཡོད་ངེས་ཡིན་ཏེ། དེ་ཡང་《རྡོ་རིང་པཎྜི་ཏའི་རྣམ་ཐར་》ནང་དུ་སྤྱི་སྤམ་གྱི་ཚུལ་དུ་བསྟན་ཡོད། དེ་ཉིད་ལས་“འདི་སྐབས་ཡབ་ཡུམ་བཀའ་དྲིན་ཅན་གྱིས་བཀས་བསྐུལ་ཏེ།  གཞུང་གི་གར་པ་མགོན་སྐྱབས་ཚེ་རིང་དང་སྡེ་དཔོན་ལྷ་རྒྱ་རི་བའི་ཕྱག་ཕྱི་དྲག་གྲས་དགོས་དགོས་གཡུལ་རྒྱལ་རྣམ་གཉིས་ཆེད་དུ་འབོད་མི་གནང་སྟེ་ཉིན་རེ་གུང་ཚིགས་ཀྱི་རྒྱབ་ཡོན་ཏན་སློབ་སྦྱོང་གི་བར་གསེང་ཕྲན་བུ་རེ་ཡོང་གི་ཡོད་དུས་དེར་ངེད་རང་དང་ཟླ་བོ་སྐད་དང་རིག་པ་ལེགས་པ་བཞི་ལྔ་ཙམ་ལ་གར་པ་མགོན་ཚེས་མངའ་རིས་ཀྱི་སྒྲ་སྙན་དང་། པི་ལྦང་། གླིང་བུ་སོགས་རོལ་མོའི་བྱེ་བྲག་དང་གར་གླུ་བཅས་སློབ་སྦྱོང་བྱེད་འཇུག་པ་དང་། དགོས་དགོས་གཡུལ་རྒྱལ་ནས་རྣམ་རབ་པའི་འཁྲུངས་ཞུ། གཞས་ཆེན་དང་། བྲོ་ཚིག ཞབས་བྲོའི་རྡོག་རྒྱག་བཅས་སློབ་འཇུག་གནང་”⑤ཞེས་སོགས་བྱུང་ཞིང་། དེའི་ཚིག་ཟུར་ལས་བོད་ཀྱི་དམངས་ཁྲོད་ཀྱི་ཞབས་བྲོ་སྟོད་གཞས་ནང་མའི་རིགས་ལ་ཡང་སློབ་གཉེར་མཛད་ཡོད་པ་ནི་དོན་གྱིས་གོ་ཐུབ་པ་དང་། “སྐབས་འགར་མངའ་རིས་ཀྱི་རོལ་མོའི་བྱེ་བྲག་འབུད་དཀྲོལ་བརྡུང་བ། ཤགས་དང་། རྐང་བྲོ། གླུ་གཞས་སོགས་ཀྱིས་དུས་འདའ་བར་བྱས་པ་ལས་ཁྱིམ་གནས་བྱིངས་དམངས་ཀྱི་སྤྱོད་ཚུལ་ལྟར་མྱོས་བྱེད་ཀྱི་བཏུང་བར་བོང་བུར་ལབ་དོང་རྙེད་པ་བཞིན་དུ་ལོངས་སུ་སྤྱོད་མཐར”⑥ཞེས་སོགས་བྱུང་བ་ལས་ཀྱང་རྡོ་རིང་བསྟན་འཛིན་དཔལ་འབྱོར་ནི་སྐུ་ན་གཞོན་དུས་ནས་ཀྱང་མངའ་རིས་ཀྱི་སྒྲ་སྙན་སོགས་བོད་ཀྱི་རོལ་མོའི་བྱེ་བྲག་ལ་བྱང་ཆུབ་ཅིང་མངའ་རིས་སོགས་བོད་ཀྱི་རྐང་བྲོ་གླུ་གཞས་ལ་དང་ཞེན་ཆེན་པོ་གནང་ལུགས་མཚོན་གྱི་ཡོད་ན། ནང་མ་དང་སྟོད་གཞས་ལ་དེ་བས་སྦྱངས་ཞེན་མཛད་ཡོད་པ་ནི་“བལ་པོའི་སེའུ་མ་ཟོས་ཀྱང་། །ཁ་དོག་ཉིད་ལས་བྲོ་བ་ཤེས། །”ཞེས་པ་བཞིན་ནོ། ། 
གཉིས་པ། རང་ལུགས་ལུང་དང་བཅས་པ་བསྟན་པ།  
          རང་ལུགས་ལ་ནང་མའི་རོལ་དབྱངས་ནི་ཐོག་མར་ཡུལ་གང་དུ་བྱུང་བ་དང་དུས་ནམ་ཙམ་ལ་དར་བ་ཡིན་པར་འདོད་དམ་ཞེ་ན། དེ་ཡང་དང་པོ་ལུང་གི་སྒོ་ནས་མདོར་བསྟན་པ་དང་། གཉིས་པ་རིགས་པའི་སྒོ་ནས་གཏན་ལ་འབེབས་པའོ། །དང་པོ་ལུང་གི་སྒོ་ནས་མདོར་བསྟན་ཚུལ་ནི། བོད་ཀྱི་དམངས་ཁྲོད་རོལ་དབྱངས་ནང་མ་ཞེས་པའི་ཐོག་མའི་འབྱུང་ཁུངས་ནི་སྟོད་མངའ་རིས་ཀྱི་ཡུལ་ཕྱོགས་རང་དུ་ཡིན་ཏེ། རྒྱ་གར་གྱི་སློབ་དཔོན་ཆེན་མོ་ཙནྡྲ་གོ་མིས་མཛད་པའི་《གར་ཐིག་བྲིས་དབྱངས་རྔ་ཡང་རྔ་སྦུབས་གསིལ་རྣམས་ཀྱི་མན་ངག་》ཅེས་པའི་ནང་ཚན་“དབངས་ཀྱི་བཀའ་ཆབ་”ལས་“ཨོ་གླུར་བླངས། ༡.བདེ་གཤེགས་ཀུན་འདུས་ཀྱི་གླུ། ༢.ཁམས་གསུམ་ཟིལ་གནོན་གྱི་གླུ། ༣.གནས་གཞི་བྱིན་རླབས་ཀྱི་གླུ། (ས་གཞི་བྱིན་རླབས་ཀྱི་གླུ།) ཆ༤.དབང་ཕྱུག་སྐྲག་བྱེད་ཀྱི་གླུ། ༥.ཁྲོ་བོ་ཉེར་དྲུག་གི་གླུ། ༦.ཕྱག་རྒྱ་ཞེ་བརྒྱད་ཀྱི་གླུ། ༧.ཕུར་བུ་དབལ་བསྐྱོད་ཀྱི་གླུ། ༨.རྡོ་རྗེ་འགྲོས་སྟངས་ཀྱི་གླུ། ༩.དེ་མིན་ལྷ་མོ་བཅུ་གཉིས་ཀྱི་གླུ། ༡༠.གསང་བ་ཡུམ་བཞིའི་གླུ། ༡༡.ཞང་ཞུང་མང་ནང་མཱའི་གླུ། ༡༢.ཐར་པའི་སྒོ་འབྱེད་ཀྱི་གླུ། ༡༣.སྒེག་མོ་ཆེན་མོའི་རྣ་གླུ། ༡༤.རྡོ་རྗེ་སེམས་དཔའ་བསྒྲུབ་པའི་གླུ། ༡༥.མཉེས་པ་ཆེན་པོའི་གླུ། ༡༦.གྲ་མ་རྭ་གཱའི་གླུ། ༡༧.དྲུག་ལྡན་བར་མའི་གླུ། ༡༨.དྲི་ཟ་དང་པོའི་གླུ། ༡༩.ཕྲ་འཁྱུག་རྩོ་རའི་གླུ། ༢༠.ལིའི་གླུ། ༢༡.གནྡ་རྒྷའི་གླུ། ༢༢.ཟུར་བཞི་པའི་གླུ། ༢༣.ལྔ་ལྡན་གྱི་གླུ། ༢༤.དྲུག་ལྡན་གྱི་གླུ། ༢༥.བདེ་བ་ཀུན་འགྲོ། ༢༦.ཚངས་པའི་དབྱངས་ལྡན།༢༧.ཀ་ཧ་ལའི་རྒྱང་གླུ་རིང་མོ། ༣༠.དབང་གི་གླུ་རབ་ཏུ་གདངས་སྙན། ༣༡.ཁྲོ་བོའི་གླུ་འབྲུག་སྒྲ་ཁམས་གསུམ་རྒྱས་འདེབས། ༣༢.བཀྲ་ཤིས་ཀྱི་འཇམ་གླུ་རིང་མོ། ༣༣.རྒྱས་པའི་གླུ་བཀྲ་ཤིས་སུམ་འགྱུར། ༣༤.དབང་གི་གླུ་ཆགས་པའི་གདུང་དབྱངས། ༤༥.དྲག་པོའི་གླུ་ཁྲོ་དབྱངས་དྲོགས་(དོགས་)པ་ཚར་གཅོད་རྣམས་སོ་”⑦ཞེས་སོགས་བྱུང་སྟེ། དེ་ལས་ཀྱང་རང་རེ་ལ་རེ་ཞིག་མཁོ་བའི་གཏམ་ནི་“ཞང་ཞུང་མང་ནང་མའི་གླུ་”ཞེས་པ་དེ་ལགས་ཤིང་། དེ་ཡང་དེ་སྐབས་ཀྱི་“ཞང་ཞུང་”ཞེས་པ་ནི་སྟོད་མངའ་རིས་སྐོར་གསུམ་དུ་ཕྱེ་བའི་ནང་ཚན་ཆོས་རྒྱལ་གྱི་གདུང་རྒྱུད་ཉི་མ་མགོན་གྱི་སྲས་ཐ་ཆུང་ལྡེ་གཙུག་མགོན་གྱིས་བཟུང་བའི་མངའ་རིས་ཞང་ཞུང་སྟེ།  གུ་གེ་གཡའ་ཡིས་བསྐོར་བར་བཤད་པ་དེ་ལས་ཁྱབ་ཆེ་བ་ཞིག་ཡིན་ཏེ། ཞང་ཞུང་ནི་སྟོད་མངའ་རིས་སྐོར་གསུམ་ཙམ་དུ་མ་ཟད་བོད་ཁམས་ཕལ་ཆེ་བར་གོ་རྒྱུ་ཡིན་པར་བོན་གྱི་ཡིག་ཚང་དག་ལས་བསྟན། སྤྱིར་མིང་འདོགས་ཚུལ་ལ་ཡང་རིགས་མང་སྟེ། སྤྱི་མིང་བྱེ་བྲག་པ་ལ་ཐོགས་པ་དང་། བྱེ་བྲག་གི་མིང་སྤྱི་ལ་ཐོགས་པ་སོགས་ཤིན་ཏུ་མང་བས། དཔེར་ན་གུ་གེ་ལ་ཞང་ཞུང་ཞེས་འབོད་པ་ནི་སྤྱི་མིང་བྱེ་བྲག་ལ་ཐོགས་པ་དང་། སྟོད་མངའ་རིས་སྐོར་གསུམ། བར་དབུས་གཙང་རུ་བཞི། སྨད་མདོ་ཁམས་སྒང་དྲུག་ལ་བོད་ཅེས་འབོད་པ་ནི་བྱེ་བྲག་གི་མིང་སྤྱི་ལ་ཐོགས་པ་ལྟ་བུ་ཡིན། དེ་ཡང་སྔོན་དུས་ཀྱི་ཞང་ཞུང་གི་རྒྱལ་པོ་ཁྲི་ཝེར་གསེར་གྱི་བ་རུ་ཅན་ལ་སོགས་པའི་དུས་སྐབས་དེ་དག་ཏུ། ཞང་ཞུང་སྒོ་ཕུགས་བར་གསུམ་ཟེར་སྲོལ་བྱུང་ཞིང་། དུས་དེར་ད་ལྟའི་སྟོད་མངའ་རིས་ལ་དྭགས་དང་བཅས་པ་དེ་ཚོ་ལ་ཞང་ཞུང་ཕུགས་དང་། དབུས་གཙང་གི་ཕྱོགས་ལ་ཞང་ཞུང་བར། མདོ་ཁམས་ཀྱི་ཕྱོགས་ལ་ཞང་ཞུང་སྒོ་ཞེས་གྲགས་པས་རྒྱས་པར་《གཟི་ཡི་ཕྲེང་བ་》ལས་ཤེས་ཐུབ། ཡང་《གཟི་ཕྲེང་》དེ་ཉིད་ལས་“ལོ་རྒྱུས་ཡོད་པ་ནས་བཟུང་ཞང་ཞུང་དང་བོད་གཅིག་གྱུར་གྱི་དུས་སྐབས་ལོ་གྲངས་ལྔ་བརྒྱ་ལྷག་ཙམ་ཕྱིན་ཡོད་པ་དང་། བོད་ཀྱི་རྒྱལ་རབས་དབུ་བརྙེས་པ་ནས་བཟུང་ཆོས་རྒྱལ་སྲོང་བཙན་སྒམ་པོའི་བར་དུ་ལོ་གྲངས་ཆིག་སྟོང་ལྷག་པ་ཞིག་ཕྱིན་ཡོད་པ་མཁྱེན་ཐུབ་ཀྱི་རེད། དུས་སྐབས་དེ་དག་ཏུ་ཞང་ཞུང་གི་རྒྱལ་པོ་དེ་ཚོས་ད་ལྟའི་དུས་སྐབས་ནང་བཞིན་སྲིད་དབང་བསྒྱུར་བའི་སྲོལ་ལུགས་བྱུང་ཡོད་མེད་མ་ངེས་ནའང་ད་ལྟ་ཡོངས་གྲགས་ཀྱི་བོད་འདི་ཡོངས་རྫོགས་ལ་དུས་སྐབས་དེར་ཞང་ཞུང་ཞེས་པ་ཙམ་ལས་མིང་གཞན་ཞིག་མེད་པ་ནི་མངོན་གསལ་ཐུབ་པ་དེ་ག་རེད།”⑧ཅེས་བྱུང་ཞིང་། དེ་ལྟར་ན་སྔར་གྱི་ཞང་ཞུང་ཞེས་པའི་མིང་དེ་དང་དེང་གི་བོད་ཅེས་པའི་མིང་གཉིས་ཀྱི་འཇུག་ཡུལ་གཅིག་མཚུངས་སུ་གོ་དགོས་པས་སྦུག་འཐུམ་པར་མ་མཛོད་ཅིག  
          དེ་ཡང་“མང་”ཞེས་པ་ནི་མང་ཡུལ་ལ་གོ་དགོས་ཤིང་“མང་ཡུལ་”ཟེར་བ་ནི་སྟོད་མངའ་རིས་སྤུ་ཧྲེང་ནས་གཙང་གི་ངམ་རིང་དང་སྐྱིད་གྲོང་བར་བལ་ཡུལ་དང་ཐག་ཉེ་བའི་ས་རྒྱུད་ཀྱི་མིང་རྙིང་པ་ཡིན་(《བོད་རྒྱ་ཚིག་མཛོད་ཆེན་མོ་》ཡི་ཤོག་ངོས་༢༠༥༥རུ་གསལ་)ཞིང་། “མང་”གི་ཡུལ་ལ་“མང་ཡུལ་”ཞེས་ཟེར་བ་ནི་“བོད་”ཀྱི་ཡུལ་ལ་“བོད་ཡུལ་”ཟེར་བ་དང་གཅིག་མཚུངས་སོ། །  
          ཡང་“ནང་མ་”ཞེས་པའི་ཐ་སྙད་དེའི་སྐོར་ལ། ཁ་ཅིག་གིས་ན་གྷ་མ་ཟེར་བ་ཀསྨིར་གྱི་ཁ་ཆེའི་སྐད་དུ་ཟུར་ཆག་པར་འདོད་པ་དེ་རིགས་ནི་གཞན་དུའང་བཀག་པར་བྱས་ཡོད་མོད། དེང་བོད་ཀྱི་རོལ་དབྱངས་གླུ་གར་མཁས་ཅན་དུ་གྲགས་པ་རྣམས་ཀྱིས་ཀྱང་“ནང་མ་”ཞེས་པའི་ཐ་སྙད་དེར་བོད་སྐད་ཁོ་ནའི་དབང་དུ་བྱས་ཏེ་གོ་བ་འདྲ་ཆགས་པོ་རེ་བླངས་ཏེ་རོལ་དབྱངས་དེའི་འབྱུང་ཁུངས་ལ་དཔྱད་བརྗོད་གནང་བ་ཡང་མཐོང་སྟེ། ཁ་ཅིག་གིས་“གཙང་པ་སྡེ་སྲིད་ཕུན་ཚོགས་རྣམ་རྒྱལ་གྱིས་སྟོད་ཁུལ་ནས་འགུགས་འབོད་བྱས་པའི་རོལ་མཁན་རྣམས་ཁོ་པའི་གཟིམ་ཆུང་ནང་མར་གླུ་གར་འཁྲབ་གཏོང་བྱེད་དུ་བཅུག་པ་དང་། སྡེ་སྲིད་སངས་རྒྱས་རྒྱ་མཚོདང་། ཏཱ་ལའི་སྐུ་ཕྲེང་དྲུག་པ་ཚངས་དབངས་རྒྱ་མཚོས་གམ་བཅར་ནང་མ་དག་དང་ལྷན་ཅིག་ཏུ་དབར་གྱི་དུས་སུ་རྫོང་རྒྱབ་ཀླུ་ཁང་དུ་སྤྲོ་གསེང་གླུ་གར་གྱི་གཟིགས་མོར་རོལ་བ་བཅས་‘གཟིམ་ཆུང་ནང་མ་'དང་‘གམ་བཅར་ནང་མའི་'མདུན་སར་འཁྲབ་གཏོང་བྱེད་པའི་གླུ་གར་དུ་གྱུར་པའི་རྒྱུ་མཚན་གྱིས་‘ནང་མ་'ཞེས་པའི་ཐ་སྙད་བྱུང་བ་དང་། དམངས་ཁྲོད་དུ་ཁྱབ་གདལ་བྱུང་བའི་རྗེས་སུའང་‘ནང་མ་'ཞེས་པའི་ཐ་སྙད་མ་ཉམས་པར་གནས་པ་ཡིན་ཞེས་རྒན་རབས་རྣམས་ཀྱིས་གླེང་བ་ནི་དོན་ལ་གནས་པར་མཐོང་”⑨ཞེས་དང་། ཡང་ལ་ལས་གོང་གསལ་འདོད་ཚུལ་དེ་དང་དེ་རིགས་བཀག་ཚུལ་གྱིས་“ནང་མ་ཞེས་པའི་ཐ་སྙད་དེར་སྐྱེ་བོ་འགའ་ཞིག་གིས་དོན་དངོས་དང་མི་མཐུན་པའི་འགྲེལ་པ་བརྒྱབ་པ་དང་འབྲེལ་དེ་རིགས་འདེད་ཀྱིས་ལོ་རྒྱུས་དངོས་དོན་ལས་ཕྱིན་ཅི་ལོག་པའི་ངེས་ཚིག་རེ་བཞག་སྟེ་བོད་ཀྱི་དམངས་ཁྲོད་རོལ་དབྱངས་ཀྱི་ཁོངས་སུ་གཏོགས་པའི་ནང་མ་དེ་བོད་ཀྱི་ཕོ་བྲང་ནང་གི་རོལ་དབྱངས་ཡིན་པར་མཐའ་འདེད་བྱས། སྐྱེ་བོ་དེ་རིགས་ཀྱིས་རིགས་འདེད་བྱས་པའི་འཁྲུལ་ས་གཙོ་བོ་ནི་ནང་མ་ཞེས་པའི་བོད་ཡིག་གི་ཚིག་འབྲུ་གཉིས་པོའི་གོ་དོན་གསལ་པོ་མ་ཤེས་པར་དེ་ཏཱ་ལའི་བླ་མ་དང་པཎ་ཆེན་མཆོག་གཉིས་བཞུགས་གནས་ནང་མ་ཁང་གི་ནང་མ་ཞེས་པའི་ཡིག་འབྲུ་གཉིས་པོ་དང་གོ་དོན་ཡོངས་སུ་འཁྲུལ་ནས་ཉ་ཉུང་མཉམ་བསྲེས་བས་རྐྱེན་གོང་ས་ཏཱ་ལའི་བླ་མ་དང་པཎ་ཆེན་རྣམ་གཉིས་བཞུགས་སའི་ཕོ་བྲང་ནང་དུའང་རྒྱ་ནག་གོང་མ་བཞུགས་སའི་ཕོ་བྲང་དང་གཉིས་སུ་མ་མཆིས་པར་སེམས་ཏེ་གླུ་དབྱངས་སྙན་ཞིང་འཇེབས་པ་དང་མིག་གི་བདུད་རྩིར་མངར་བའི་བཞིན་བཟང་མའི་གླུ་གར་མིག་ལམ་དུ་འཆར་གྱི་ཡོད་པར་འཁྲུལ་ནས་དེ་ནི་ཕོ་བྲང་གི་རོལ་དབྱངས་ཡིན་པར་གྲགས། དོན་དམ་དུ་ནང་མ་ཞེས་པའི་གོ་དོན་གཙོ་བོ་ནི་ནང་ཁུལ་ཞེས་པའི་དོན་ཡིན་ནོ་”⑩ཞེས་སོགས་གསུངས་པ་དེ་རིགས་ཀྱང་། སྤྲེལ་རྒན་རྣམས་ཀྱིས་མི་བཟུང་ནས། །མཇུག་མ་མེད་ཅེས་བཞད་གད་བྱེད། །ཅེས་པའི་དཔེ་ལྟ་བུར་འགྲོ་བ་ཡིན་ཏེ། དགོས་རྒྱུའི་ནང་མ་ཞེས་པའི་ཐ་སྙད་དེ་གནའ་རབས་ཀྱི་དུས་སུ་བྱུང་བ་ཡིན་པས་ཞང་ཞུང་གི་སྐད་དང་བརྡ་རྙིང་ཡིན་མིན་སྐོར་ལ་མ་དཔྱད་པར་ལྷ་ཁང་རྙིང་པ་ལ་གནས་བཤད་གསར་པ་གཏོང་བ་ནི་འོས་སུ་མ་མཆིས་སོ། །འདིར་“ནང་མ་”ཞེས་པ་ནི་ཞང་ཞུང་གི་སྐད་དུ་ཡིད་འཐད་ཆེ་སྟེ། གནའ་དུས་བོད་ཀྱི་རྒྱལ་རབས་རྣམས་སུ་རྒྱལ་སྲིད་སྐྱོང་བྱེད་ཀྱི་ཤེས་རིག་ནི་བོན་ལས་གཞན་པའི་ཤེས་རིག་གཅིག་ཀྱང་མེད་ལ། བོན་གྱི་ཤེས་རིག་གི་རྨང་གཞི་ཡང་ཞང་ཞུང་གི་སྐད་ཡིག་དང་འབྲེལ་བའི་ཤེས་རིག་དེ་ཙམ་དུ་ངེས་སྟབས། བོད་རྒྱལ་གཉའ་ཁྲི་བཙན་པོ་ནས་སྲོང་བཙན་སྒམ་པོ་ལ་སོགས་པའི་བར་རྒྱལ་པོའི་མཚན་དང་གླུ་གར་རོལ་དབྱངས་ལ་སོགས་པའི་ཐ་སྙད་རྣམས་ཞང་ཞུང་གི་སྐད་ལས་དྲངས་པ་མང་དག་ཅིག་ཡོད་པ་དཔེར་ན་ཞང་ཞུང་སྐད་དུ་“ཁྲི་”ཞེས་པ་ནི་བོད་སྐད་དུ་ལྷའམ་ལྷའི་ཐུགས་ཞེས་པའི་དོན་དང་། “མུ་”ཞེས་པ་ནི་ཀུན་ཁྱབ།“སྲོང་”ཞེས་པ་ནི་ཐོགས་མེད།“ཤོན་”ཞེས་པ་ནི་གར་བྲོ་ཞེས་པའི་དོན་ཡིན་པར་གཞིགས་ན་“ནང་མ་”ཞེས་པ་དེ་ཡང་གནའ་དུས་སུ་བྱུང་བའི་བོད་ཀྱི་རོལ་དབྱངས་ཤིག་ཡིན་པས། དེར་ཡང་གནའ་དུས་བོད་ཀྱི་ཤེས་རིག་ལ་གཞིགས་ཏེ་གོ་བ་ལོན་ན་ནོངས་ཆ་མ་མཆིས་སོ། །  
          གཉིས་པ། རིགས་པའི་སྒོ་ནས་གཏན་ལ་འབེབས་པ་ནི། འབྲེལ་ཡོད་ལོ་རྒྱུས་ཀྱི་ཡིག་ལམ་ལ་དངོས་སུ་འཁོད་པར་གཞིགས་ན། ནང་མའི་རོལ་དབྱངས་ནི་མ་མཐར་སྤྱི་ལོའི་དུས་རབས་བདུན་པའི་སྔོན་དུ་བྱུང་བའི་གནའ་བོའི་བོད་ཀྱི་རོལ་དབྱངས་ཤིག་ཡིན་པར་འཐད་དེ། གོང་གསལ་《གར་ཐིག་བྲིས་དབྱངས་རྔ་ཡང་རྔ་སྦུབས་གསིལ་རྣམས་ཀྱི་མན་ངག་》ཅེས་པ་མཛད་པ་པོའི་ལོ་ཚིགས་ལས་རྟོགས་ཐུབ། དེ་ཡང་གོང་གསལ་བསྟན་བཅོས་འདིའི་མཛད་པ་པོ་ནི། རྒྱ་གར་ཤར་ཕྱོགས་བ་རེནྡྲར་འཕགས་པ་སྤྱན་རས་གཟིགས་ཀྱི་ཞལ་མཐོང་བའི་པཎྜི་ཏ་ཆེན་པོ་སློབ་དཔོན་ཙནྡྲ་གོ་མཱི་ཡིན་ཞིང་། ཁོང་ནི་རྒྱལ་པོ་ལི་ཙ་བིའི་རིགས་ལས་བྱུང་བ་སེང་གེ་ཞེས་བྱ་བའི་དུས་སུ་སྐུ་བལྟམས། དེ་ཡང་དཔལ་ལྡན་ཟླ་བ་གྲགས་པ་དང་དུས་མཉམ་པ་ཡིན་ལ། སློབ་དཔོན་དེ་གཉིས་ཀྱི་སྐུ་ཚེའི་སྟོད་ནི། རྒྱལ་པོ་སེང་གེ་དང་བྷརྵས་རྒྱལ་སྲིད་སྐྱོང་བའི་དུས་ཡིན་པ་མ་ཟད་ཆོས་སྐྱོང་གི་ཡང་སྐུ་ཚེའི་སྟོད་ཡིན་པར་གྲགས་པ་དང་། ཟླ་གྲགས་དང་ཙནྡྲ་གོ་མཱི་ནཱ་ལེནྡྲར་ཞལ་འཛོམས་པ་སོགས་སྐུ་ཚེའི་སྨད་ཀྱི་དུས་དང་སློབ་དཔོན་ཆོས་སྐྱོང་གིས་འགྲོ་དོན་མཛད་པའི་དུས་ནི་རྒྱལ་པོ་སེང་གེ་ལྔ་པའི་དུས་ཡིན་ཞིང་། དེ་ཡང་སློབ་དཔོན་ཆོས་གྲགས་ནི་རྒྱལ་པོ་སེང་གེ་ལྔ་པ་དང་རྒྱལ་པོ་གསལ་བ་སོགས་རྒྱལ་སྲིད་ལ་འཁོད་ནས་མི་རིང་བའི་དུས་སུ་སྐུ་བལྟམས་པར་གསུངས་པ་དང་། སློབ་དཔོན་ཆོས་གྲགས་ཡུལ་དབུས་སུ་བྱོན་ཏེ་སློབ་དཔོན་ཆོས་སྐྱོང་ལས་རབ་ཏུ་བྱུང་བར་གྲགས་ལ། སློབ་དཔོན་ཆོས་གྲགས་ནི་བོད་རྒྱལ་སྲོང་བཙན་སྒམ་པོ་དང་དུས་མཉམ་པར་ 《རྒྱ་གར་ཆོས་འབྱུང་》སོགས་སུ་བཞེད་པས། དེ་ལྟར་ན་སློབ་དཔོན་ཆོས་གྲགས་དང་། སློབ་དཔོན་ཆོས་སྐྱོང་། སློབ་དཔོན་ཟླ་བ་གྲགས་པ། སློབ་དཔོན་ཙནྡྲ་གོ་མཱི་བཅས་དུས་མཉམ་པར་སོང་བས་དེ་རྣམས་སྤྱི་ལོའི་དུས་རབས་བདུན་པ་ཙམ་ལ་བྱོན་པ་ཁས་ལེན་དགོས་པས། སློབ་དཔོན་ཙནྡྲ་གོ་མཱིས་མཛད་པའི་《གར་ཐིག་བྲིས་དབྱངས་རྔ་ཡང་རྔ་སྦུབས་གསིལ་རྣམས་ཀྱི་མན་ངག་》ཅེས་པའི་བསྟན་བཅོས་དེ་ཡང་དུས་རབས་དེ་ག་ཙམ་ལ་བྱེད་དགོས་སྟབས། “དབྱངས་ཀྱི་བཀའ་ཆབ་”ནང་དུ་གསལ་བའི་“ཞང་ཞུང་མཱང་ནང་མུའི་གླུ་”ཞེས་པའི་ཚིག་འབྲུ་དག་ལས་ནང་མའི་རོལ་དབྱངས་དེ་ཉིད་སྤྱི་ལོའི་དུས་རབས་བདུན་པའི་གོང་དུ་བྱུང་བའི་བོད་ཀྱི་གནའ་བོའི་རོལ་དབྱངས་ཤིག་ཡིན་པ་དངོས་ཤུགས་གང་རུང་ནས་རྟོགས་ཐུབ་བོ །     
གསུམ་པ། ནང་མའི་རོལ་དབྱངས་སྒྱུ་རྩལ་གྱི་འཕེལ་རིམ་བརྗོད་པའི་སྒོ་ནས་རྩོད་པ་སྤང་བ།
          ནང་མའི་རོལ་དབྱངས་སྒྱུ་རྩལ་འདི་བཞིན་ཐོག་མར་སྟོད་མངའ་རིས་ཀྱི་ཡུལ་ཕྱོགས་སུ་བྱུང་བ་ཞིག་ཡིན་སྟབས་རོལ་དབྱངས་ཀྱི་གྲུབ་ཆ་དང་། དབྱངས་གཤིས། དེ་བཞིན་གཞས་ཚིག་ཉམས་འགྱུར་གང་གི་ཆ་ནས་ཀྱང་མངའ་རིས་ཀྱི་སྒོར་གཞས་དང་། ཡུལ་གླུ། སྟོད་གཞས། གར་གླུ་སོགས་དང་འདྲ་བའི་ཆ་མང་པོ་ཡོད། དེ་ཡང་དཔེར་ན་གཞས་ཚིག་གི་སྟེང་ནས་བརྗོད་ན། དམངས་གཞས་ཀྱི་ཉམས་འགྱུར་རབ་ཏུ་མངའ་བ་ཞིག་ཡིན་པ་སྟེ། ཕལ་ཆེར་ཚིགས་སུ་བཅད་པ་ཤོ་ལོ་ཀ་གཅིག་ལ་ཚིག་རྐང་བཞི་རེ་བྱས་པ་དང་། ཚིག་རྐང་རེར་ཚེག་བར་ཆ་གསུམ་རེ་བྱས་པ་ཤ་སྟག་ཡིན། འདིར་དཔེ་མཚོན་ཙམ་ཞིག་བཀོད་ན།  ནང་མ་《ཚེ་རིང་གཡང་ལགས་》ཞེས་པའི་གཞས་ཚིག་ནི་འདི་ལྟར།
                                                                          ཚེ་རིང་རྨ་བྱའི་ལུས་ལ། །        
                                                                          རི་མོ་འཇའ་རིས་ཤིག་ཤིག།       
                                                                          རི་མོ་བྲིས་པ་མ་རེད། །       
                                                                          དེ་ཡང་ཚེ་སྔོན་ལས་རེད། ། 
          ཅེས་དང་། ཡང་《དབྱངས་ཅན་རྡོབ་རྡོབ་》ཅེས་པའི་གཞས་ཚིག་ནི།        
                                                                          ང་རང་ཚོ་ལས་དགའ་བ། །        
                                                                          སྟེང་ཕྱོགས་ལྷ་ལ་ཨེ་ཡོད། །        
                                                                          ལྷ་ཆེན་ཚངས་པ་བརྒྱ་སྦྱིན། །        
                                                                          ང་རང་ཚོ་ལ་སྨོན་སོང་། །  
          ཞེས་པ་ལྟ་བུ་གཞན་ལའང་རིགས་བསྒྲེས་ན་ཆོག་ཅིང་། བརྗོད་བྱའི་དོན་མཚོན་ཚུལ་ཡང་གཞོན་ནུ་ཕོ་མོའི་བར་གྱི་བརྩེ་དུང་དང་། ལོ་རྒྱུས་ཀྱི་གནས་ཚུལ། དེ་བཞིན་མ་རབས་ཀྱི་སྤྱོད་ཚུལ་ལ་ཟུར་ཟ་དང་ཡ་རབས་ཀྱི་སྤྱོད་བཟང་ལ་བསྔགས་བརྗོད། གཞན་ཡང་ཡུལ་གྱི་བཀོད་པ་དང་རང་བྱུང་ཁམས་ཀྱི་མཛེས་ལྗོངས་ལ་བསྟོད་བསྔགས་བྱེད་པ་སོགས་མཚོན་རིགས་སྣ་ཚོགས་ཡོད་ལ། དེ་རིགས་ཀྱང་ཞིབ་ཕྲའི་ལོ་རྒྱུས་ཀྱི་དུས་རིམ་དང་སྤྱི་ཚོགས་ཀྱི་གནས་ལུགས་བཅས་ལས་བརྒལ་ཏེ་རྟེན་མེད་རྐྱེན་མེད་ཀྱི་ཚུལ་དུ་གནས་པ་ཞིག་མ་ཡིན།  
          དེ་ཡང་ནང་མའི་སྒྱུ་རྩལ་གྱི་གཞས་ཚིག་གི་སྟེང་ནས་བལྟས་ན་《གངས་ཅན་རི་ཀླུང་》ཞེས་པ་དེ་ད་ཡོད་ནང་མའི་གླུ་གཞས་ཀྱི་ནང་ནས་སྔ་ཤོས་ཤིག་ཡིན་པར་ངེས་ཏེ། གཅིག་ནས་གཞས་དེའི་བརྗོད་བྱའི་དོན་མཚོན་ཚུལ་ནི་མངའ་རིས་ཀྱི་སྒོར་གཞས་《གངས་ལ་མཐོན་པོ་》ཞེས་པ་དང་། ཆང་གཞས་《ཡ་གིའི་སྤང་གཤོངས་ཡར་ལ་》ཞེས་པ་སོགས་དང་འདྲ་བར་དཔེ་དང་དཔེ་ཅན་གང་གི་ཆ་ནས་ཀྱང་གངས་གཡའ་མཚོ་སོགས་ཡུལ་གྱི་བཀོད་པ་དང་། སེང་གེ་དང་། བྱ་རྒྱལ་རྒོད་པོ། ཉ་ཆུང་གསེར་མིག་སོགས་དེ་བརྟེན་གྱི་དངོས་པོ་སྒྱུ་རྩལ་གྱི་གཟུགས་སུ་འགོད་པའི་རྣམ་པའི་ཆ་ནས་མི་རྣམས་ལ་དངོས་ཡོད་ཀྱི་ཚོར་སྣང་དང་། རང་དང་ཉེ་བའི་ཚོར་སྣང་། མཐོང་ཐོས་བྱུང་མྱོང་སྙམ་པའི་ཆོས་སྣང་བཅས་སྟེར་ཐུབ་པ་ཡིན། དེ་ཡང་《གངས་ཅན་རི་ཀླུང་》ཞེས་པའི་གཞས་ཚིག་ནི་འདི་ལྟར། །  
                                                                          ༡. ཡ་གིའི་གངས་སྟོད་མཐོན་པོའི་ནང་ཞིག་ལ། །   
                                                                          སེང་གེ་དཀར་མོ་ཀུན་ཀྱང་བཞུགས་ཉམས་སྤྲོ །     
                                                                          ཁ་ཆར་བུ་ཡུག་བར་ཆད་མ་བྱུང་ན། །   
                                                                          གངས་རི་བཞུ་བའི་སྡུག་བསྔལ་ང་ལ་མེད། །  
                                                                          ༢. ཡ་གིའི་བྲག་སྟོད་མཐོན་པོའི་ནང་ཞིག་ལ། །   
                                                                          བྱ་རྒྱལ་རྒོད་པོ་ཀུན་ཀྱང་བཞུགས་ཉམས་སྤྲོ། །   
                                                                          མདའ་བཟང་མཁས་པའི་བར་ཆད་མ་བྱུང་ན། །  
                                                                          བྲག་རི་འགྱུར་བའི་སྡུག་བསྔལ་ང་ལ་མེད། །  
                                                                          ༣ .ཡ་གིའི་སྤང་སྟོད་མཐོན་པོའི་ནང་ཞིག་ལ། །    
                                                                          ཤྭ་བ་སྨུག་ཆུང་ཀུན་ཀྱང་བཞུགས་ཉམས་སྤྲོ །   
                                                                          ཁྱི་ར་མཁས་པའི་བར་ཆད་མ་བྱུང་ན། །    
                                                                          རྩྭ་ཆུ་གཉིས་ཀྱི་སྡུག་བསྔལ་ང་ལ་མེད། ། 
                                                                          ༤.ཡ་གིའི་ལྕང་གླིང་གྲུ་བཞིའི་ནང་ཞིག་ལ། །  
                                                                          བྱིའུ་ཆུང་འཇོལ་མོ་ཀུན་ཀྱང་བཞུགས་ཉམས་སྤྲོ །   
                                                                          བྱ་ཁྲ་ཧོར་པའི་བར་ཆད་མ་བྱུང་ན། །  
                                                                          ལྕང་གླིང་སྐམ་པའི་སྡུག་བསྔལ་ང་ལ་མེད། །  
                                                                          ༥. མ་གིའི་མཚོ་སྨད་གྲུ་བཞིའི་ནང་ཞིག་ལ། །  
                                                                          ཉ་ཆུང་གསེར་མིག་ཀུན་ཀྱང་བཞུགས་ཉམས་སྤྲོ། །   
                                                                          དོལ་དང་ལྕགས་ཀྱུའི་བར་ཆད་མ་བྱུང་ན། །   
                                                                          མཚོ་མོ་སྐམ་པའི་སྡུག་བསྔལ་ང་ལ་མེད། །  
                                                                          ༦ .ཡ་གིའི་བཞུགས་གྲལ་གྲུ་བཞིའི་ནང་ཞིག་ལ། །  
                                                                          ཕོ་གཞོན་མོ་གཞོན་ཀུན་ཀྱང་བཞུགས་ཉམས་སྤྲོ། །  
                                                                          མི་རྟག་འཆི་བའི་བར་ཆད་མ་བྱུང་ན། །   
                                                                          ལྟོ་གོས་གཉིས་ཀྱི་སྡུག་བསྔལ་ང་ལ་མེད། །  
          ཅེས་དང་། ཡང་མངའ་རིས་ཀྱི་སྒོར་གཞས་《གངས་ལ་མཐོན་པོ་》ཞེས་པའི་གཞས་ཚིག་ནི།  
                                                                          ༡ .གངས་ལ་མཐོ་གཅིག་མཐོན་པོ། །  
                                                                          གངས་སྟོད་དར་སེང་དཀར་མོ། །   
                                                                          གནས་གསུམ་བསྐོར་ལ་ཕེབས་དང་། །   
                                                                          སྐོར་བ་ལད་མོ་ཕེབས་དང་། །  
                                                                          ༢. མཚོ་ལ་མཐོ་གཅིག་མཐོན་པོ །    
                                                                          མཚོ་སྟོད་ཉ་ཆུང་གསེར་མིག །   
                                                                          གནས་གསུམ་བསྐོར་ལ་ཕེབས་དང་། །   
                                                                          སྐོར་བ་ལད་མོ་ཕེབས་དང་། །  
                                                                          ༣. སྤང་ལ་མཐོ་གཅིག་མཐོན་པོ། །   
                                                                          སྤང་སྟོད་ཤྭ་བ་སྨུག་ཆུང་། །    
                                                                          གནས་གསུམ་བསྐོར་ལ་ཕེབས་དང་། །    
                                                                          སྐོར་བ་ལད་མོ་ཕེབས་དང་། །  
          ཞེས་པ་ལྟ་བུའོ། ། དེས་ན་གོང་གསལ་གྱི་དཔེ་མཚོན་དེ་དག་ལས་《གངས་ཅན་རི་ཀླུང་》ཞེས་པའི་ནང་མའི་གླུ་གཞས་དེ་ནི་ཐོག་མར་སྟོད་མངའ་རིས་ཁུལ་དུ་བྱུང་བ་ཞིག་ཡིན་པར་མ་ཟད། དུས་ཀྱི་ཆ་ནས་ཀྱང་སྔ་རབས་སུ་བྱུང་བ་ཞིག་ཏུ་གྲུབ་པ་ཡིན་ཏེ། ས་པཎ་གྱི་《རོལ་མོའི་བསྟན་བཅོས་》ལས།        
                                                                          སྔོན་གྱི་དབྱངས་མཁན་ཚིག་ལ་མཁས། །        
                                                                          ད་ལྟའི་རྣམས་ནི་དབྱངས་ལ་སྦྱོངས། །       
                                                                          ཕྱི་མའི་དུས་ཀྱི་དབྱངས་མཁན་རྣམས། །        
                                                                          མི་མཁས་བློ་ཆུང་གླུ་ལ་དགའ། །        
                                                                          ཅི་ཡང་མེད་ཀྱང་འཚེར་འགྱུར་སྙམ། །  
          ཞེས་བྱུང་སྟེ། དེའི་གོ་དོན་ཡང་སྔོན་གྱི་དུས་ཀྱི་དབྱངས་མཁན་རྣམས་ཚིག་ལ་མཁས་པར་བྱུང་བ་ལ། ཅུང་ཟད་དུས་སྙིགས་པའི་ད་ལྟའི་དུས་ཀྱི་དབྱངས་མཁན་རྣམས་ནི་དབྱངས་ལ་སྦྱོངས། དུས་ཤིན་ཏུ་སྙིགས་པའི་ཕྱི་མའི་དུས་ཀྱི་དབྱངས་མཁན་འབྱུང་བ་རྣམས་མི་མཁས་ཤིང་བློ་གྲོས་ཞན་པའམ་མགོ་ཆུང་བས་གླུ་ལ་དགའ་ལ། དབྱངས་ཚིག་སོགས་ཅི་ཡང་མེད་ཀྱང་ཅུང་ཟད་འཚེར་བར་འགྱུར་སྙམ་པ་འབྱུང་བས། བག་ཡོད་པར་བྱ་དགོས་སོ་ཞེས་པའི་འགྲེལ་ཚུལ་ལྟར་གོང་གསལ་《གངས་ཅན་རི་ཀླུང་》ཞེས་པའི་གཞས་འདི་ཡང་སྔོན་དུས་སུ་བྱུང་བ་ཞིག་རང་དུ་ངེས་ཏེ། གཞས་གདངས་ཐུང་ཞིང་གཞས་ཚིག་དུམ་མཚམས་མང་བར་མ་ཟད། དབངས་ཚིག་སྡེབ་སྦྱོར་གྱི་ཚུལ་ནས་ཀྱང་དམངས་གཞས་ཀྱི་ཉམས་འགྱུར་གསལ་རྗེན་དུ་མངོན་ཐུབ་པའི་ཕྱིར་རོ། །  
          གཞན་ཡང་གཞས་གདངས་ཀྱི་གྲུབ་ཆ་དང་དབྱངས་གཤིས་གང་ཐད་ནས་བལྟས་ནའང་ནང་མ་དང་། སྟོད་གཞས། གར་གླུ་བཅས་ཀྱི་བར་འདྲ་བའི་ས་མང་པོ་མངོན་ཐུབ་པ་ཡིན་ཏེ། དཔེར་ན་《གཡས་སྐོར་ལགས་》ཞེས་པར་ཆ་མཚོན་ན། འདི་ནི་ནང་མ་དང་སྟོད་གཞས་གཉིས་ཀྱི་འབྲེལ་བ་མཚོན་ཐུབ་པའི་དཔེར་འོས་ཤིག་ཏུ་སེམས་ཤིང་། གཤམ་དུ་ཡང་ཚབ་མཚོན་རང་བཞིན་གྱི་དཔེ་འགའ་ཞིག་ཚུར་དྲངས་ཏེ་བསྡུར་ཙམ་བྱས་ན། 
          ལྟ་བུ་ནང་མའི་གཞས་གདངས་ཀྱི་དབྱངས་རྟ་དང་མཚུངས་པ་ཞིག་ཡིན་པ་དང་། ཡང་སྟོད་གཞས་ཀྱི་དབྱངས་རྟ་དང་མཚུངས་པ་ནི་འདི་ལྟར།  
ལྟ་བུ་སྟོད་གཞས་ཀྱི་འཇོག་གདངས་ཀྱི་དབྱངས་རྟ་དང་ཡོངས་སུ་མཚུངས་པ་ལྟ་བུའོ། །དེས་ན་གོང་གསལ་རྒྱུ་རྐྱེན་དེ་དག་ལ་བརྟེན་ནས་《གཡས་སྐོར་ལགས་》ཞེས་པ་དེ་སྟོད་གཞས་ཡིན་དང་ནང་མ་ཡིན་སྐོར་ལ་རྩོད་གཞི་འབྱུང་མུས་ཡིན་མོད། གང་ལྟར་ཡང་ཁོ་བོས་འདིར་སྟོད་གཞས་དང་ནང་མའི་གཞི་མཐུན་གྱི་དཔེར་འགོད་པ་ཡང་དེ་ལྟའི་རོལ་དབྱངས་ཀྱི་རྣམ་པའི་ཆ་ནས་སྟོད་གཞས་དང་ནང་མའི་བར་གྱི་འབྲེལ་བ་མཚོན་ཕྱིར་ཡིན་པ་ཙམ་དུ་མ་ཟད། ཉིང་དགོས་ཀྱང་ནང་མའི་རོལ་དབྱངས་འདི་ཉིད་སྟོད་མངའ་རིས་ཁུལ་རང་ནས་དར་ཁྱབ་བྱུང་བའི་གནས་ལུགས་མཚོན་ཕྱིར་ཡིན། གཞན་ཡང་ནང་མ་ནི་སྟོད་གཞས་དང་འདྲ་འབྲེལ་ཡོད་པ་ཙམ་དུ་མ་ཟད། སྟོད་མངའ་རིས་ལ་དྭགས་ཁུལ་ནས་དར་ཁྱབ་བྱུང་བའི་གར་གླུ་དང་ཡང་འདྲ་འབྲེལ་ཡོད་དེ། གར་གླུའི་དབྱངས་གཤིས་དང་རོལ་དབྱངས་ཀྱི་སྒྲིག་གཞི་ཅིའི་ཆ་ནས་ཀྱང་ནང་མ་དང་འདྲ་བའི་ཆ་དུ་མ་མངོན་ཐུབ་པ་དང་། ཁྱད་པར་གཙོ་གནད་ཀྱི་གཞས་གདངས་སྒྲིག་གཞི་ཁ་ཤས་ཐད་ཧ་ཅང་འདྲ་བ་དཔེར་ན།  ལྟ་བུ་མང་དག་ཅིག་ཀྱང་ཡོད་ངེས་འདུག་པར་མ་ཟད། གར་གླུའི་དབྱངས་གཤིས་ལ་བལྟས་ནའང་སྐབས་འགར་ནང་མ་དང་གཉིས་སུ་མེད་པ་ལྟ་བུའི་ཚོར་སྣང་ཡོང་གི་འདུག་པ་དེ་ནི་རོལ་དབྱངས་དེ་ཉིད་ཀྱི་འབྱུང་ཁུངས་བར་འབྲེལ་བ་ཡོད་པའི་དབང་གིས་ཡིན་སྙམ་མོ། །  
          དེ་ཡང་ནང་མ་ཞེས་པའི་དམངས་ཁྲོད་ཀྱི་རོལ་དབྱངས་དེ་ནི་སྟོད་གཞས་གར་གླུ་སོགས་དང་འདྲ་བར་ཐོག་མར་སྟོད་མངའ་རིས་ཀྱི་ས་ཕྱོགས་སུ་རྩ་བ་ཚུགས་ཞིང་། དེ་ནས་རིམ་བཞིན་དབུས་གཙང་སོགས་བོད་ཀྱི་ཡུལ་གྲུ་གཞན་རྣམས་སུ་ཁྱབ་གདལ་བྱུང་བ་ཞིག་ཡིན་ན། དེ་ལྟར་དར་ཁྱབ་བྱུང་བའི་བརྒྱུད་རིམ་ནང་དུ་ཡུལ་དུས་དགོས་དབང་གང་གི་ཆ་ནས་འགྱུར་ལྡོག་ཡོང་བ་ཡིན་ཏེ། 《རོལ་མོའི་བསྟན་བཅོས་》ལས་ཀྱང་།
                                                                          དབུས་པ་རྣམས་ཀྱིས་ལྡིར་ཞིང་འགྱུར། །         
                                                                          གཙང་པ་འཚེར་ཞིང་གསལ་བ་ཡིན། །         
                                                                          གཙེར་ཞིང་མདུད་པ་མངའ་རིས་པ། །        
                                                                          ཁམས་པ་རྣམས་ནི་བརྗིད་ཅིང་གྱོང་། །  
          ཞེས་བྱུང་བ་ལྟར། ནང་མའི་གླུ་གཞས་དེ་ཡང་ཡུལ་སོ་སོའི་སྐད་གཤིས་ལ་བརྟེན་ནས་འགྱུར་འགྲོ་བར་མ་ཟད། དུས་ཀྱི་དབང་གིས་དམངས་ཁྲོད་རོལ་དབྱངས་མཁས་ཅན་འགའ་ཞིག་གིས་བསྒྱུར་བཅོས་བྱས་པའམ་ཡང་ན་ཆོས་སྲིད་ཀྱི་དགོས་དབང་ཅི་རིགས་ལ་དམིགས་ནས་དབྱངས་ཚིག་གང་རུང་ལ་འགྱུར་བ་འགྲོ་དང་འགྲོ་མུས་ཡིན་པ་ནི་ཀུན་གྱིས་མཁྱེན་ཚོད་ལྟར་ཡིན་མོད། གང་ལྟར་ཡང་ནང་མའི་རོལ་དབྱངས་ཀྱི་གཞི་རྩ་ནི་མ་གཅིག་ལས་བུའི་དཔེ་ལྟར་སྟོད་མངའ་རིས་ཀྱི་ཡུལ་ཕྱོགས་ལ་གཏུག་དགོས་པ་ལ་སུས་ཀྱང་བསྙོན་དུ་མེད་དོ །  །
          འོ་ན་ནང་མ་ཞེས་པའི་རོལ་དབྱངས་འདི་ཉིད་དབུས་གཙང་སོགས་བོད་ཀྱི་ཡུལ་གྲུ་རྣམས་སུ་དར་ཁྱབ་བྱུང་ཚུལ་དང་འབྲེལ་བའི་འཕེལ་རིམ་ཇི་ལྟར་ཡིན་ནམ་ཞེ་ན། དམངས་ཁྲོད་ཀྱི་རོལ་དབྱངས་འདི་ཉིད་ཐོག་མར་ཞང་ཞུང་གི་མངའ་ཁོངས་སུ་གཏོགས་པའི་མང་ཡུལ་གྱི་ས་ཕྱོགས་སུ་རྩ་བ་ཚུགས་ཤིང་། དེ་ནས་རིམ་བཞིན་མངའ་རིས་ཀྱི་ཡུལ་གྲུ་གཞན་དུའང་རིམ་བཞིན་མཆེད་སོང་བ་དང་། དེ་རྗེས་རིམ་བཞིན་ཆོས་སྲིད་ཀྱི་དགོས་དབང་ཁྱད་པར་ཅན་གང་རུང་དབང་གིས་དབུས་གཙང་སོགས་བོད་ཀྱི་ཡུལ་གྲུ་གཞན་དུའང་དར་ཁྱབ་ཆེན་པོ་བྱུང་བ་ཞིག་གོ ། ཁོ་བོའི་འདོད་ཚུལ་ལྟར་ན་ནང་མ་ཞེས་པའི་དམངས་ཁྲོད་རོལ་དབྱངས་འདི་ཉིད་དབུས་གཙང་སོགས་སུ་དར་ཁྱབ་བྱུང་འགོ་ཚུགས་པའི་དུས་སྔ་ཤོས་ནི་ཆོས་རྒྱལ་ཁྲི་སྲོང་ལྡེ་བཙན་གྱི་སྐབས་ལ་བྱེད་ཅིང་། དེ་ཡང་《བཀའི་ཐང་ཡིག་》ལས་བཤད་པ་ལྟར་ན།        
                                                                          དེ་ལྟར་དཔལ་གྱི་བསམ་ཡས་ལ། །        
                                                                          རབ་གནས་དགའ་སྟོན་མཛད་པའི་དུས། །        
                                                                          མཚོ་མོ་མགུར་གྱི་སྐྱིལ་ཀྲུང་དེར། །        
                                                                          པདྨའི་སྡོང་པོ་སྐྱེས་པའི་གནས། །        
                                                                          རྒྱལ་པོ་གསེར་ཁྲིའི་སྟེང་དུ་བཞུགས། །       
                                                                          ཡིད་འོང་བཙུན་མོ་ལྔ་པོ་ཡང་། །        
                                                                          མཛེས་པའི་རྒྱན་དང་བཅས་ཏེ་བཞུགས། །        
                                                                          མཆོད་གནས་ལོ་པཎ་ཐམས་ཅད་ཀྱང་། །        
                                                                          དགྱེས་ཤིང་ཆོས་ཀྱི་བགྲོ་གླེང་མཛད། །        
                                                                          ཆོས་བློན་གཙོ་བོ་ཐམས་ཅད་ཀྱིས། །        
                                                                          རྒྱལ་པོ་བཞུགས་པའི་ཐ་མ་བསྐོར། །        
                                                                          དེ་ལྟར་མངའ་འོག་སྐྱིད་པའི་འབངས། །       
                                                                          དབུས་གཙཱང་མངའ་རིས་ཐམས་ཅད་ནས།                                                   
                                                                          མ་ཚོགས་བྱ་བ་གང་ཡང་མེད། །       
                                                                          བཟའ་བཏུང་ལོངས་སྤྱོད་སྣ་ཚོགས་ཀྱིས།།      
                                                                          གང་ལ་ཅི་འདོད་ཐམས་ཅད་ཚིམ།།       
                                                                          དགའ་བའི་བྲོ་བརྡུང་སྐྱིད་པའི་གླུ། །       
                                                                          ཉིན་རེ་བཞིན་དུ་རྒྱུན་ཆད་མེད། །  
          ཅེས་སོགས་བྱུང་བས། དེ་དུས་སྟོད་མངའ་རིས་པ་རྣམས་ཀྱིས་ཀྱང་རང་རང་སོ་སོའི་ཡུལ་བབས་ཐོན་ཁུངས་དང་འབྲེལ་བའི་གླུ་གར་སོགས་ཆད་མེད་དུ་གཟིགས་འབུལ་ཞུས་ཡོད་ཤག་ལ། ནང་མ་ནི་སྙན་འཇེབས་ལྡན་པའི་རོལ་དབྱངས་ཤིག་ཡིན་གཤིས་དེ་ནི་དཔལ་དང་རྒྱན་ལྟ་བུར་བྱས་ཏེ་འཁྲབ་གཏོང་བྱས་ཡོད་པར་གདོན་མི་ཟའོ།། གཞན་ཡང་དམངས་ཁྲོད་རོལ་དབྱངས་འདི་ཉིད་དབུས་གཙང་ཁུལ་དུ་དངོས་སུ་དར་ཁྱབ་ཆེན་པོར་འགྲོ་འགོ་ཚུགས་པའི་དུས་ནི་རྒྱལ་དབང་ལྔ་པ་ཆེན་པོའི་སྐབས་ཡིན་ཅིང་། དེ་ཡང་སྡེ་སྲིད་སངས་རྒྱས་རྒྱ་མཚོས་མཛད་པའི་《གནའ་བོའི་ལུགས་བཟང་ཡ་རབས་སྲོལ་གཏོད་པའི་དེབ་ཐེར་མིག་ཡིད་རྣ་བའི་དགའ་སྟོན་འགུགས་པའི་ལྕགས་ཀྱོ་》ཞེས་བྱ་བ་ལས་འདི་སྐད་བྱུང་སྟེ།  
          “མཆོད་ཡོན་གོང་མ་རྣམ་གཉིས་ནས་བཟུང་འདུན་ས་ཆེན་པོ་འདི་ཉིད་དུའང་གནམ་ལོ་གསར་དུས་སོགས་དགའ་སྟོན་རྔམས་ཆེན་གྱི་ལས་ཀུན་དུ་ཟློས་གར་སོགས་གཞན་མའི་རིགས་ལ་ལ་སྤོམ་ཆ་ཆེས་པའི་བློ་ཆུང་རྣམས་སྤྲོ་བ་མི་བསྐྱེད་པ་དང་།ལ་ལ་དག་བཟང་རྩི་མེད་པའི་ཕལ་རྟགས་ཀྱི་རྣམ་པ་བཅས་འདི་ཉིད་དར་རྒྱས་སུ་ཆེ་ཞིང་། ཆུ་ཁྱི་ཡོན་བདག་རྣམ་པ་གཉིས་ཀྱི་རྩོལ་བ་དང་སྐྱབས་མགོན་དམ་པ་འདིའི་ཐུགས་རྗེ་ལ་བརྟེན་སྟོད་མངའ་རིས་སྐོར་གསུམ་རང་ཞབས་སུ་ཆུད་པ་ནས་བཟུང་།
          ལ་དྭགས་རྒྱལ་པོའི་རོལ་ཆ་བ་རྒད་བུ་དེ་བ་མ་ཎི་ཅན་དང་། བུད་མེད་མགྲིན་པ་ནས་གླུའི་རོལ་མོ་འཁྲོལ་བ་ལ་དྭགས་ཨོ་རྒྱན་བུ་ཁྲིད་ཅན་རིམ་འབྱོར་ལ་བརྟེན་སྟོད་ཀྱི་གླུ་གར་གསར་པ་མང་དག་གཅིག་འདུག་རུང་། གཙང་སྡེ་སྲིད་ནས་སྒྲིག་ཁ་མཛད་པ་དང་། འགྲིག་རིགས་རྣམས་གར་རོལ་བ་རྙིང་པ་མ་ཤིང་ནམ་མཁའ་དང་། དུས་འདིར་གླུ་གར་ལ་བྱང་ཆུབ་རིགས་ཚང་མར་འཚེམས་ལུས་ཡོད་མེད་དོགས་དཔྱད་ཞུ་བསྡུས་གླུ་གར་དང་། སུར་གླིང་ཏམ་བུ་ར་པི་ལྦང་སོགས་རོལ་ཆའི་རིགས་མཐའ་དག་ལ་བྱང་ཆུབ་པའི་གུར་ཏིའི་བུ་འབྲིང་བ་བཀྲ་ཤིས་དང་། སུར་གླིང་འགྱུར་ཁུགས་དང་ལྡན་པ་དར་མདོ་ཚེ་བརྟན། མ་གུ་རའི་རོལ་ཆ་ལ་བརྟེན་སྐད་སྣ་ཇི་སྙེད་འཁྲོལ་བ་ལ་མངའ་བརྙེས་པ་བྱང་རྒྱབ་བློ་བཟང་སོགས་ཀྱིས་རྙིང་པ་རྣམས་ཀྱི་རྟ་ལ་ཞུས་དག་དང་། བར་སྐབས་མ་འགྲིག་པ་ཇེ་ནུབ་ལ་སོང་བའི་གདངས་རྣམས་གསར་དུ་གསོས། དེ་ཕྱིན་བེ་ཏའི་གླུ་སོགས་གསར་པ་ཇི་སྙེད་རྣམས་ལ་ཆུ་གཉེར་བཞིན་ཟད་པ་མི་སྣང་བས་”⑾ཞེས་སོགས་བྱུང་བ་དང་། དམངས་ཁྲོད་དུ་ཡང་སྐབས་དེ་དུས་དབུས་གཙང་ཁུལ་དུ་གླུ་གར་རིགས་མང་དག་བྱུང་བ་ལས་གཙོ་གནད་ཕོ་བྲང་དུ་གར་གླུ་དང་། དམངས་ཁྲོད་དུ་ནང་མ་དར་བར་གྲགས་པའི་ཤོད་རྒྱུན་འདུག་པ་དེ་ཡང་དོན་ལ་གནས་པ་ཞིག་གོ །  
          དེ་ལྟར་ནང་མའི་སྒྱུ་རྩལ་འདི་ཉིད་དབུས་གཙང་ཁུལ་དུ་དར་ཁྱབ་ཆེས་ཆེར་འགྲོ་བའི་སྐབས་རྒྱལ་དབང་སྐུ་ཕྲེང་བརྒྱད་པའི་དུས་སུ་རྡོ་རིང་བསྟན་འཛིན་དཔལ་འབྱོར་གྱིས་རོལ་ཆའི་རིགས་ཁ་སྣོན་ཙམ་དང་སྔར་ཡོད་རྒྱུན་འཛིན་གྱི་རྨང་གཞིའི་སྟེང་འཕེལ་རྒྱས་དང་འཐུས་ཚང་དུ་བཏང་བ་ནི་“གཡང་རྩེའི་སྒང་ལ་ཡས་སྒྲོན་”གྱི་དཔེ་ལྟར་ལགས་པས་བཀའ་དྲིན་གྱི་ཡུལ་དུ་བསམས་ཤིང་། ཁྱད་པར་ཉེ་རབས་བོད་ཀྱི་དམངས་ཁྲོད་གླུ་གར་ལ་མངའ་བརྙེས་པ་རྣམ་རྒྱལ་མཆོག་ནས་ཀྱང་སྟོད་གཞས་དང་ནང་མའི་རིགས་ཀྱི་དབྱངས་གཤིས་འགྱུར་རྒྱན་སོགས་ལ་འོས་འཚམ་གྱི་བསྒྱུར་བཅོས་དང་། རྣམ་གྲངས་འགའ་ཞིག་འཕར་སྣོན་གནང་བ་སོགས། མདོར་ན་ཕྱི་ནང་གི་མཐུན་རྐྱེན་དུ་མ་ཚོགས་པ་ལ་བརྟེན་སྔར་ཡོད་ནང་མའི་རྣམ་པ་རྣམ་གྲངས་ཅི་ཙམ་ཡོད་མིན་ལ་མ་བལྟོས་པར་འདི་ལྟའི་མི་རིགས་རོལ་དབྱངས་ཀྱི་རྣམ་གྲངས་ཤིག་རང་ཅག་ཕྱི་རབས་པ་རྣམས་ཀྱི་མིག་ཡིད་རྣ་བའི་དགའ་སྟོན་གྱི་དཔྱིད་དུ་གྱུར་པ་དང་། དུས་མཚུངས་རང་མི་རིགས་ཀྱི་སྒྱུ་རྩལ་ལ་ཐུགས་ཞེན་དང་ཞིབ་འཇུག་གི་ངལ་བ་དང་དུ་ལེན་མཁན་གྱི་མཁས་དབང་རྣམས་ནས་དགོས་པ་ཁྱད་པར་ཅན་གང་རུང་ལ་དམིགས་ནས་དེ་སྐོར་དཔྱད་རྩོམ་མང་དག་སྤེལ་ཡོད་པ་དེ་བཞིན། བློ་དམན་བདག་ནས་ཀྱང་ཁོང་རྣམ་པའི་ཀུན་སློང་བཟང་པོར་ཡར་ལྟོས་བྱེད་ཁུལ་གྱིས་དགག་གཞག་གི་ངལ་བ་དང་དུ་བླངས་ཏེ་དེ་ལྟའི་རོལ་དབྱངས་སྒྱུ་རྩལ་གྱི་ལོ་རྒྱུས་ཁུངས་ལུང་འཚོལ་བ་ལགས་ན། དེར་ནོངས་ཆ་ཅི་ཡང་མཆིས་ངེས་ཡིན་པས། གཟུར་གནས་མཁས་དབང་རྣམས་ནས་སྦས་པའི་རྣལ་འབྱོར་ལ་མ་བཞུགས་པར་སྐྱོན་བརྗོད་དང་། ཡོ་བསྲང་གནང་བ་སོགས་བློ་གྲོས་ཀྱི་སྨྱུག་རྩེའི་འདེགས་འཇོག་ལས་རང་རིགས་ཀྱི་ཤེས་རིག་ལེགས་པར་སྤེལ་ན་རྗེས་སུ་ཡི་རངས་ཞུའོ།།  །།  
ལུང་ཁུངས།   
①③④⑩《བོད་ལྗོངས་སྒྱུ་རྩལ་ཞིབ་འཇུག་》ཅེས་པའི་དུས་དེབ་ནང་འཁོད་པའི་《ནང་མ་ཞེས་པ་ནི་ཕོ་བྲང་ནང་གི་རོལ་མོ་ཞིག་ཡིན་ནམ་》ཞེས་པར་གསལ།   
②ཧྲང་ཧའེ་རིག་རྩལ་དཔེ་སྐྲུན་ཁང་ནས་པར་དུ་བསྐྲུན་པའི་རྒྱ་ཡིག་པར་གཞི་《མཉམ་སྒྲོག་རོལ་དབྱངས་དང་མཉམ་སྒྲོག་རོལ་ཆ་རུ་ཁག་》 (《交响乐与交响乐队》) ཅེས་པར་གསལ།   
⑤⑥སི་ཁྲོན་མི་རིགས་དཔེ་སྐྲུན་ཁང་ནས་པར་དུ་བསྐྲུན་པའི་《རྡོ་རིང་པཎྜི་ཏའི་རྣམ་ཐར་》དུ་ཡང་གསལ།   
⑦《གར་ཐིག་བྲིས་དབྱངས་རྔ་ཡང་རྔ་སྦུབས་གསིལ་རྣམས་ཀྱི་མན་ངག་》ཅེས་པ་(ལག་བྲིས་མ་)ལས་དྲངས།  
⑧མཁས་དབང་ནམ་མཁའི་ནོར་བུས་མཛད་པའི་《བོད་རིག་པའི་གཞོན་ནུ་རྣམས་ལ་གྲོས་སུ་འདེབས་པ་གཟི་ཡི་ཕྲེང་བ་བཞུགས་》ཞེས་པ་ལས་དྲངས།       
⑨བོད་ལྗོངས་མི་དམངས་དཔེ་སྐྲུན་ཁང་གིས་པར་དུ་བསྐྲུན་པའི་《བོད་རིག་པའི་གྲོས་མོལ་ཚོགས་འདུའི་ཆེད་རྩོམ་གཅེས་བསྡུས་》ཞེས་པའི་ནང་དུ་འཁོད་པའི་《སྟོད་གཞས་དང་ནང་མའི་གཞས་ཀྱི་བྱུང་བ་མདོ་ཙམ་བརྗོད་པ་》ཞེས་པར་གསལ།   
⑾སྡེ་སྲིད་སངས་རྒྱས་རྒྱ་མཚོས་མཛད་པའི་《གནའ་བོའི་ལུགས་བཟང་ཡ་རབས་སྲོལ་གཏོད་པའི་དེབ་ཐེར་མིག་ཡིད་རྣ་བའི་དགའ་སྟོན་འགུགས་པའི་ལྕགས་ཀྱོ》ཞེས་པ་(ལག་བྲིས་མ་)ལས་དྲངས།