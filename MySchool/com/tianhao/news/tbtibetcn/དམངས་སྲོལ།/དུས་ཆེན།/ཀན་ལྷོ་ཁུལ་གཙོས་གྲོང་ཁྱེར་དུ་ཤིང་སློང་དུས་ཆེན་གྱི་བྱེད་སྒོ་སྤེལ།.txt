ཀན་ལྷོ་ཁུལ་གཙོས་གྲོང་ཁྱེར་དུ་ཤིང་སློང་དུས་ཆེན་གྱི་བྱེད་སྒོ་སྤེལ།
ཤིང་སློང་དུས་ཆེན་གྱི་བྱེད་སྒོའི་ཡུལ་དངོས།
       ཟླ༧པའི་ཚེས༢༣ནས༢༥བར།  སྐབས་བཅུ་གསུམ་པའི་ཀྲུང་གོའི་ཚོན་མདོག་སྣ་དགུའི་ཀན་ལྷོའི་ཤམ་བྷ་ལ་ཡུལ་སྐོར་སྒྱུ་རྩལ་དུས་ཆེན་ཏེ་ཤིང་སློང་དུས་ཆེན་གཙོས་དུང་ཕྲུག་རྩྭ་ཐང་དུ་སྤེལ། ཉིན་འདིར་ཀན་ལྷོ་ཁུལ་གཙོས་གྲོང་ཁྱེར་གྱི་ཡུལ་ཀུན་ཏུ་སྤྲོ་སྐྱིད་ཀྱིས་ཁེངས་ཤིང་། བོད་པའི་བུ་བུ་མོ་རྣམས་ཀྱིས་ལུས་ལ་གཟབ་མཆོར་སྤྲས་ཏེ་དུང་ཕྲུག་རྩྭ་ཐང་དུ་དགྱེས་འཛོམས་བྱུང་སྟེ་དུས་ཆེན་ལ་རོལ་འགོ་བརྩམས་པ་རེད།
　　ཐེངས་འདིའི་དུས་ཆེན་སྟེང་ 《རི་དྭགས་གཙོད་ཀྱི་དགའ་ཚལ》ཞེས་པ་བརྗོད་གཞིར་བྱས་ནས་བདེ་སྐྱིད་ཀྱི་ཁྱིམ་གཞིས་དང་། རེ་བའི་འོད་སྣང་། ལྷན་འཛོམས་དགྱེས་གླུ་བཅས་འཁྲབ་སྟོན་ཁག་གསུམ་དུ་བགོས་ཡོད་ཅིང་། དེའི་ཁྲོད《དུས་བཞིའི་ཀན་ལྷོ》ཞེས་པའི་བོད་ཀྱི་རྒྱན་ཆས་འཁྲབ་སྟོན་གྱིས་ཀན་ལྷོ་ཁུལ་གྱི་རྫོང་བདུན་དང་གྲོང་ཁྱེར་གཅིག་བཅས་ཀྱི་བོད་ཀྱི་སྲོལ་རྒྱུན་རྒྱན་ཆས་ཐུན་མོང་མ་ཡིན་པ་དེ་དག་གནས་སྐོར་བ་རྣམས་ཀྱི་མཐོང་ལམ་དུ་བཀྲམས་པ་རེད།