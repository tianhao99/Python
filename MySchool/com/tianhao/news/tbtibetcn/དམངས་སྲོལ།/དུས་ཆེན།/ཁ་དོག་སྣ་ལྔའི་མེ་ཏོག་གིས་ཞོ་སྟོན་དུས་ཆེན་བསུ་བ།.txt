ཁ་དོག་སྣ་ལྔའི་མེ་ཏོག་གིས་ཞོ་སྟོན་དུས་ཆེན་བསུ་བ།
ཟླ་8པའི་ཚེས་27ཉིན།   གསར་འགོད་པས་ལྷ་ས་གྲོང་ཁྱེར་སྐྱེད་ཚལ་ཅུས་ནས་ཤེས་རྟོགས་བྱུང་བར།   ཞོ་སྟོན་དུས་ཆེན་བསུ་བ་དང་གྲོང་ཁྱེར་གྱི་རྣམ་པ་མཛེས་པར་གཏོང་ཆེད།    ད་ལོར་ལྷ་ས་གྲོང་ཁྱེར་སྐྱེད་ཚལ་ཅུས་ནས་མེ་ཏོག་རྫ་མ་ཁྲི་8ལྷག་བཀོལ་ནས་ལྷ་ས་གྲོང་ཁྱེར་གྱི་མཚོན་བྱེད་རང་བཞིན་ལྡན་པའི་ས་གནས་མང་པོར་མེ་ཏོག་བརྐོས་འགྲེམས་ཆེན་མོ་བཤམས་ཡོད།
            ཞོགས་པར།   གསར་འགོད་པ་ལྕགས་པོ་རིའི་གླིང་གར་སླེབས་པ་དང་།    ཕྱོགས་བཞིར་རྣམ་པ་སྣ་ཚོགས་དང་ཁ་དོག་སྣ་ལྔའི་མེ་ཏོག་གི་རྫ་མས་བསྐོར་ཡོད།    “ཐེངས་འདིར་ང་ཚོས་ཕོ་བྲང་པོ་ཏ་ལའི་ཐང་ཆེན་དང་།    ར་ས་འཕྲུལ་སྣང་གཙུག་ལག་ཁང་གི་ཐང་ཆེན།  ནོར་བུ་གླིང་ག  ལྕགས་པོ་རིའི་གླིང་ག   མཚོ་བོད་ཁྲོན་བོད་གཞུང་ལམ་ཤར་གཏོང་རྗེས་དྲན་རྡོ་རིང་སོགས་ས་གནས་ཁག་བརྒྱད་ལ་མེ་ཏོག་བཤམས་ཡོད་ལ།    བསྡོམས་མེ་ཏོག་རྫ་མ་ཁྲི་8བཀོལ་ནས་མཛེས་བཟོ་བྱས་པ་ཡིན།”ཞེས་ལྷ་ས་གྲོང་ཁྱེར་སྐྱེད་ཚལ་ཅུས་ཀྱི་འབྲེལ་ཡོད་འགན་འཛིན་པས་དེ་ལྟར་བརྗོད་བྱུང་།    ད་ལོའི་ཞོ་སྟོན་དུས་ཆེན་གྱི་མེ་ཏོག་བཤམས་པའི་འཆར་འགོད་ཐད་མུ་མཐུད་ནས་གསར་གཏོད་ཀྱི་གྲོན་ཆུང་དང་བདེ་འཇགས་ཀྱི་ཚད་གཞི་ཞེས་པའི་རྩ་དོན་རྒྱུན་འཁྱོངས་བྱས་ཡོད་པ་དང་།    བཤམས་སྟོན་བྱེད་པའི་སྐབས་སུ་ལོ་སྔོན་མ་དག་གི་མེ་ཏོག་གི་ཆ་སྒྲོམ་དང་འཁོར་ལོ་བེད་སྤྱོད་བྱས་པས།   རྒྱུ་ཆའི་ཐད་ཀྱི་འགྲོ་སོང་ཇེ་ཉུང་དུ་བཏང་ཡོད།    མེ་ཏོག་བཟོ་སྐྲུན་དང་དཔེ་གཞིའི་ཐད་ནས།    མི་རིགས་རིག་གནས་ཀྱི་རྣམ་པ་མཚོན་པ་ལས་གཞན།    “ཀྲུང་གོའི་ས་གཞི་ཆེན་པོར་མེ་ཏོག་རྣམ་པར་བཀྲ་ཞིང་།    རླུང་གཡབ་ཞབས་བྲོས་ཞོ་སྟོན་བསུ་བ།  ”ཞེས་པའི་བརྗོད་དོན་གཙོ་བོ་འབུར་དུ་བཏོད་ཡོད།
 
             ཤེས་རྟོགས་བྱུང་བར་གཞིགས་ན།  དུས་ཆེན་གྱི་ཁོར་ཡུག་བསྐྲུན་ཆེད།   ལྷ་ས་གྲོང་ཁྱེར་སྐྱེད་ཚལ་ཅུས་ཀྱིས་ལོ་རེ་བཞིན་སེམས་ཞིབ་མོའི་སྒོ་ནས་དུས་ཆེན་གྱི་མེ་ཏོག་བཤམས་སྟོན་ཇུས་འགོད་བྱེད་པ་རེད།    ལོ་སྔོན་མ་དག་དང་མི་འདྲ་བ་ནི་ཐེངས་འདིར་བཤམས་སྟོན་བྱེད་པའི་མེ་ཏོག་གི་སྣ་ཁ་ལ་སྐལ་བཟང་མེ་ཏོག་དང་།   སྤྱང་ཚེར་དཀར་པོ།   ཐག་འཁྱུད་ཐུང་བ།  མེ་ཏོག་མདའ་དར།  རྨ་བྱའི་མེ་ཏོག  ལུག་མིག་མེ་ཏོག་སོགས་རིགས་བཅུ་ལྷག་ཡོད།   “ད་ལོའི་ཞོ་སྟོན་དུས་ཆེན་གྱི་མེ་ཏོག་བཤམས་སྟོན་ལ་སྐལ་བཟང་མེ་ཏོག་གཙོ་བོ་ཡིན་ཏེ།   མེ་ཏོག་ཡོངས་ཀྱི་བརྒྱ་ཆ་དྲུག་ཅུ་ལྷག་ཟིན་ཡོད།”ཅེས་དེའི་འགན་འཛིན་པས་དེ་ལྟར་བརྗོད་བྱུང་།
             གསར་འགོད་པས་ཕོ་བྲང་པོ་ཏ་ལའི་ཐང་ཆེན་དུ་ལས་བྱེད་མི་སྣས་བྲེལ་འཚུབ་ངང་མེ་ཏོག་གི་ཆ་སྒྲོམ་བཟོ་བཞིན་པ་མཐོང་བ་དང་།    ཕོ་བྲང་པོ་ཏ་ལའི་ཐང་ཆེན་གྱི་མེ་ཏོག་བཤམས་སྟོན་གྱི་འབྲེལ་ཡོད་འགན་འཛིན་པས་གསར་འགོད་པར་བརྗོད་དོན།    ཐང་ཆེན་གྱི་བཤམས་སྟོན་དེ་རིང་འགྲུབ་ཐུབ་ལ།    གྲོང་ཁྱེར་གྱི་མི་རྣམས་ཡོང་ནས་ལྟད་མོར་གཟིགས་ཏེ།   དུས་ཆེན་གྱི་ཚོར་བ་ཉམས་སུ་མྱོང་ཆོག་ཟེར།