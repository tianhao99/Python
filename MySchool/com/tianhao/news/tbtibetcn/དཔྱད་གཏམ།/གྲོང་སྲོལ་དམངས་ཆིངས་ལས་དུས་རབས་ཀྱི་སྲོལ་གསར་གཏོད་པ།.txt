གྲོང་སྲོལ་དམངས་ཆིངས་ལས་དུས་རབས་ཀྱི་སྲོལ་གསར་གཏོད་པ།

གྲོང་གསེབ་མཛེས་སྡུག་ལྡན་པར་ཤེས་དཔལ་ཐད་མཛེས་སྡུག་ལྡན་དགོས་པ་དང་དམངས་སྲོལ་ལུགས་མཐུན་ཡོང་བར་གྲོང་སྲོལ་ལུགས་མཐུན་ཡོད་དགོས། གྲོང་སྲོལ་དམངས་ཆིངས་བཟོ་བ་ནི“སྣང་ཆེན་བཞི་དང་དགའ་ཞེན་བཞིའི”མང་ཚོགས་ཀྱི་སློབ་གསོ་ལག་ལེན་བྱེད་སྒོའི་ནང་དོན་གལ་ཆེན་དང་གྲུབ་འབྲས་བརྟན་པོ་ཞིག་དང་། གྲོང་གསེབ་བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་གཏིང་ཟབ་གཏོང་བའི་ཞིབ་ཕྲའི་དམ་འཛིན་བྱ་གཞི། གྲོང་མིའི་རང་ངོས་དོ་དམ་དང་། རང་ངོས་སློབ་གསོ། རང་ངོས་གཅུན་འདོམས། རང་ངོས་ལྟ་སྐུལ། རང་ངོས་འཕེལ་རྒྱས་བཅས་ཡོང་བའི་ཐབས་ལམ་ནུས་ལྡན་བཅས་རེད་ལ་དེང་དུས་ཀྱི་གཞི་རིམ་སྤྱི་ཚོགས་བཅོས་སྐྱོང་གི་ལམ་སྲོལ་འཛུགས་པ་དང་གསར་གཏོད་བྱེད་པ་དང་གྲོང་གསེབ་དར་རྒྱས་ཀྱི་འཐབ་ཇུས་ལག་བསྟར་ཤུགས་ཆེན་བྱེད་པའི་དངོས་ཡོད་ཀྱི་དགོས་མཁོའང་རེད།
སྒྲིག་སྲོལ་ལམ་ལུགས་བཙུགས་ནས་སློབ་གསོའི་གྲུབ་འབྲས་གཏིང་ཟབ་ཏུ་གཏོང་བ་དང་གྲོང་སྲོལ་དམངས་ཆིངས་ལས་དུས་རབས་ཀྱི་སྲོལ་གསར་བཏོད་ཅིང་། གྲོང་ཁྱེར་ཁག་དང་། ས་ཁུལ་ཁག སྡེ་ཚན་ཁག་བཅས་ཀྱིས་སྒྲོག་འགྲེལ་བྱེད་ཞོར་དུ་ལག་ལེན་བསྟར་བ་དང་། ལག་ལེན་བསྟར་ཞོར་དུ་ཕྱོགས་སྡོམ་བྱེད་པ། ཕྱོགས་སྡོམ་བྱེད་ཞོར་དུ་ལམ་ལུགས་འཛུགས་པ་བཅས་མཐའ་འཁྱོངས་ཀྱིས་ཕུགས་ཕན་ལམ་སྲོལ་ཧུར་ཐག་འཛུགས་པ་དང་འཐུས་སྒོ་ཚང་དུ་བཏང་བས་གཞིས་རྩེ་གྲོང་ཁྱེར་དིང་རི་རྫོང་ཉི་ཤར་ཤང་གོང་མེ་གྲོང་ཚོ་ལྟར་གྲོང་སྲོལ་དམངས་ཆིངས་ལ་བརྟེན་ནས“སྣང་ཆེན་བཞི་དང་དགའ་ཞེན་བཞིའི”གྲུབ་འབྲས་གཏིང་ཟབ་ཏུ་བཏང་བའི་སྔོན་ཐོན་དཔེ་མཚོན་མང་པོ་ཞིག་ཐོན་ཡོད། ཞིང་འབྲོག་པའི་ཕན་པ་གང་ནས་བྱུང་བའི་ངོས་འཛིན་ཟབ་ཏུ་ཕྱིན་པ་དང་། ཆུ་འཐུང་དུས་ཆུ་འགོ་དྲན་པའི་འདུ་ཤེས་ཟབ་ཏུ་སོང་བ། ཐོན་སྐྱེད་འཕེལ་རྒྱས་གཏོང་བའི་སྤྲོ་སེམས་དེ་བས་ཆེ་རུ་ཕྱིན་པ། ཆོས་ལུགས་ཀྱི་ཤུགས་རྐྱེན་ངན་པ་ཆུང་དུ་གཏོང་བའི་རང་རྟོགས་དེ་བས་ཆེ་རུ་ཕྱིན་པ། ཚན་རིག་གོང་བཀུར་དང་། སྔོན་ཐོན་བརྩོན་ལེན། སྐྱོན་བྲལ་དོན་གཉེར། ཧུར་བསྲིས་ཁྱིམ་སྐྱོང་བཅས་ཀྱི་རྣམ་པ་དེ་བས་ཟབ་ཏུ་སོང་བ། གྲོང་གསེབ་ཤེས་དཔལ་གྱི་དུས་རབས་ཀྱི་སྲོལ་གསར་དར་བའི་ངར་ཤུགས་དེ་བས་ཆེ་རུ་ཕྱིན་ཡོད་པ་རེད།
གྲོང་སྲོལ་དམངས་ཆིངས་ལས་ལྷག་བསམ་རྣམ་དག་མངོན་འགྱུར་བྱུང་ཞིང་། གྲོང་སྲོལ་དམངས་ཆིངས་ལས་ཆབ་སྲིད་ཀྱི་མོས་སེམས་དང་། བསམ་བློའི་མོས་སེམས། བརྩེ་སེམས་ཀྱི་མོས་སེམས་བཅས་གཅིག་སྡུད་བྱས་ཏེ་མི་རིགས་ཁག་གི་མང་ཚོགས་ཀྱིས་གུང་ཁྲན་ཏང་མེད་ཚེ་སྤྱི་ཚོགས་རིང་ལུགས་ཀྱི་བོད་གསར་མེད་པ་དང་ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པའི་ཚན་རིག་དང་མཐུན་པའི་མཛུབ་ཁྲིད་མེད་ཚེ། བོད་ཀྱི་མི་རིགས་ཁག་གི་མི་དམངས་ཀྱི་བདེ་སྐྱིད་དང་དུས་བདེའི་མཛེས་སྡུག་ལྡན་པའི་འཚོ་བ་ཡོང་མི་སྲིད་པའི་ངོས་འཛིན་དེ་བས་གཏིང་ཟབ་ཐུབ་ནས་རང་རྟོགས་ངང་སྤྱི་ཁྱབ་ཧྲུའུ་ཅིའི་བླ་ན་མེད་པའི་དབང་གྲགས་དང་གཙོ་འཛིན་གྱི་གནས་བབ་སེམས་ནང་གཏིང་ཟབ་ཟུག་སྟེ། ཐོག་མཐའ་བར་གསུམ་དུ་སྲོག་ཤིང་ལ་གོང་བཀུར་དང་གཙོ་འཛིན་ལ་གོང་བཀུར་མཐའ་གཅིག་ཏུ་ཞུ་བ་དང་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་ཏང་ཀྲུང་དབྱང་དང་ཏང་ཡོངས་ཀྱི་སྲོག་ཤིང་གནས་བབ་དེ་བས་སྲུང་སྐྱོང་མཐའ་གཅིག་ཏུ་བྱེད་པ་དང་ཏང་ཀྲུང་དབྱང་གི་དབང་གྲགས་དང་གཅིག་སྡུད་གཅིག་གྱུར་གྱི་འགོ་ཁྲིད་ལ་སྲུང་སྐྱོང་མཐའ་གཅིག་ཏུ་ཞུས་ཡོད།
གྲོང་སྲོལ་དམངས་ཆིངས་ལས་ཤེས་དཔལ་དར་ཞིང་། གྲོང་སྲོལ་དམངས་ཆིངས་ཀྱིས་ཤེས་དཔལ་གུས་སྲོལ་དར་སྤེལ་དང་རྗེས་ལུས་ཀྱི་འདུ་ཤེས་དོར་བ་དང་། ཚན་རིག་ཀྱི་སྙིང་སྟོབས་དར་སྤེལ་དང་བཀས་བཀོད་རྒྱུད་འཛིན་གྱི་རྨོངས་དད་དོར་བ། ཡུལ་སྲོལ་བསྒྱུར་རྒྱུ་དར་སྤེལ་དང་ལུགས་རྙིང་སྲོལ་ངན་དོར་བ། སྐྱོན་བྲལ་ཡར་ཐོན་དར་སྤེལ་དང་གོམས་གཤིས་ངན་པ་དོར་བ། ཆོས་ལུགས་ལ་དཔྱོད་ཤེས་ཀྱི་ལྟ་སྟངས་འཛིན་རྒྱུ་དར་སྤེལ་དང་རང་རྟོགས་ངང་ཆོས་ལུགས་ཀྱི་ཤུགས་རྐྱེན་ངན་པ་ཆུང་དུ་གཏོང་བ་བཅས་བྱས་ཏེ་སྤྱི་ཚོགས་རིང་ལུགས་ཀྱི་ལྟེ་བའི་རིན་ཐང་ལྟ་བ་དེ་མི་རིགས་ཁག་གི་མང་ཚོགས་ཀྱི་ཐུན་མོང་གི་རིན་ཐང་དོན་གཉེར་བྱ་གཞི་དང་། རྒྱལ་གཅེས་རིང་ལུགས་དང་། མཉམ་སྡེབ་རིང་ལུགས། སྤྱི་ཚོགས་རིང་ལུགས་བཅས་ནི་ཐུན་མོང་གི་བསམ་བློའི་རྨང་གཞི། བཅའ་ཁྲིམས་ལ་བརྩི་བཀུར་དང་། བཅའ་ཁྲིམས་སྦྱོང་བ། བཅའ་ཁྲིམས་སྲུང་བ་བཅས་སྤྱི་ཚོགས་ཡོངས་ཀྱི་བྱ་སྤྱོད་ཀྱི་གོམས་གཤིས་བཅས་སུ་གྱུར་ནས་ཞིང་འབྲོག་མང་ཚོགས་དེ་བས་མང་བས་དེང་རབས་ཀྱི་ཐོན་སྐྱེད་བྱེད་སྟངས་དང་། འཚོ་བ་སྐྱེལ་སྟངས། བསམ་བློ་གཏོང་སྟངས་བཅས་རང་རྟོགས་ངང་དོན་གཉེར་བྱས་ཐོག་ཚན་རིག་གོང་དུ་བཀུར་བ་དང་། ཤེས་དཔལ་དར་སྤེལ། དཀའ་སྤྱད་ཕྱུག་འགྱུར་བཅས་བྱེད་པའི་གོམས་སྲོལ་བཟང་པོ་འཇགས་པ་བྱས་ཡོད།
གྲོང་སྲོལ་དམངས་ཆིངས་ལས་མཐུན་སྒྲིལ་བྱུང་ཞིང་། གྲོང་སྲོལ་དམངས་ཆིངས་ཀྱིས་མི་རིགས་མཐུན་སྒྲིལ་ནང་དོན་གལ་ཆེན་ལ་བརྩིས་པ་དེ་ཐོག་ནས་མི་རིགས་ཁག་གི་མང་ཚོགས་ཀྱིས་མེས་རྒྱལ་གཅིག་གྱུར་སྲུང་སྐྱོང་དང་མི་རིགས་མཐུན་སྒྲིལ་ལ་ཤུགས་སྣོན་རྒྱག་པའི་ཐུན་མོང་གི་དོན་གཉེར་དང་བློ་བརྟན་འགྱུར་མེད་ཀྱི་སྙིང་སྟོབས་ལ་ཤུགས་སྣོན་བརྒྱབ་སྟེ་མི་རིགས་མཐུན་སྒྲིལ་དང་། སྤྱི་ཚོགས་བརྟན་ལྷིང་། མེས་རྒྱལ་གཅིག་གྱུར་བཅས་ལ་དེ་བས་རང་རྟོགས་ངང་སྲུང་སྐྱོང་བྱས་ཐོག་བྱ་སྤྱོད་དངོས་ལ་བརྟེན་ནས་བླ་ན་མེད་པའི་རྒྱལ་ཁབ་ཀྱི་ས་ཆ་སྲུང་མཁན་དང་བདེ་སྐྱིད་ལྡན་པའི་ཁྱིམ་གཞིས་སྐྲུན་མཁན་བྱེད་དགོས་ལུགས་གཏིང་ཟབ་མཚོན་ཡོད།
གྲོང་སྲོལ་དམངས་ཆིངས་ལས་ཡུལ་སྲོལ་བཟང་དུ་གཏོང་བ་དང་ཁྱིམ་ཚང་ཁྲི་སྟོང་མང་པོས་ཤེས་དཔལ་ལ་སྣང་ཆེན་བྱེད་དགོས་ཤིང་། “སྣང་ཆེན་བཞི་དང་དགའ་ཞེན་བཞིའི”ཉམས་མྱོང་ཡག་པོ་དང་བྱེད་ཐབས་ཡག་པོ་སྒྲིག་སྲོལ་ལམ་ལུགས་ལ་འགྱུར་བ་བྱས་ཏེ“ཏང་གི་བཀའ་དྲིན་ལ་སྣང་ཆེན་གྱིས་སྲོག་ཤིང་ལ་དགའ་ཞེན་དང་། མཐུན་སྒྲིལ་ལ་སྣང་ཆེན་གྱིས་མེས་རྒྱལ་ལ་དགའ་ཞེན། ལེགས་སྐྱེས་འབུལ་རྒྱུར་སྣང་ཆེན་གྱིས་ཁྱིམ་གཞིས་ལ་དགའ་ཞེན། ཤེས་དཔལ་ལ་སྣང་ཆེན་གྱིས་འཚོ་བར་དགའ་ཞེན”བཅས་བྱ་རྒྱུ་དེ་མི་རིགས་ཁག་གི་མང་ཚོགས་ཀྱི་བསམ་བློའི་རང་རྟོགས་དང་བྱ་སྤྱོད་ཀྱི་གོམས་གཤིས་སུ་དངོས་སུ་འགྱུར་རྒྱུར་སྐུལ་འདེད་གཏོང་དགོས། མང་ཚོགས་ཀྱི་ཁྲོད་ནས་ཡོང་བ་དང་། མང་ཚོགས་ཀྱི་ཁྲོད་དུ་བསྐྱོད་རྒྱུ་མཐའ་འཁྱོངས་ཀྱིས་ཏང་རྩ་འཛུགས་ཀྱི་འགོ་ཁྲིད་འོག་རང་སྐྱོང་དང་། ཁྲིམས་སྐྱོང་། ཀུན་སྤྱོད་ལ་བརྟེན་ནས་སྐྱོང་བ་བཅས་ཟུང་འབྲེལ་གྱི་དེང་རབས་གཞི་རིམ་གྱི་སྤྱི་ཚོགས་བཅོས་སྐྱོང་ལམ་སྲོལ་ཟམ་མི་ཆད་པར་འཐུས་སྒོ་ཚང་དུ་གཏོང་དགོས། ཡིན་མིན་དང་། ལེགས་ཉེས། གཟི་ཁྲེལ་བཅས་ཀྱི་དབྱེ་མཚམས་གསལ་པོ་ཕྱེ་ནས་གྲོང་མིར་རང་རྟོགས་ངང་བྱ་སྤྱོད་སྤེལ་དུ་འཇུག་པ་དང་རང་ཉིད་ནས་འགོ་འཛུགས་པ་དང་ཆུང་ཙག་ནས་སྤེལ་འགོ་བཙུགས་ཏེ་གྲོང་སྲོལ་དམངས་ཆིངས་དེ་རིམ་བཞིན་ཞིང་འབྲོག་པའི་བྱ་སྤྱོད་ཀྱི་ཚད་གཞིར་འགྱུར་བ་དང་སྤྱི་ཚོགས་རིང་ལུགས་ཀྱི་ལྟེ་བའི་རིན་ཐང་ལྟ་བ་དར་སྤེལ་གཏོང་བའི་ཤེས་དཔལ་གྱི་དམངས་ཆིངས་དང་། མང་ཚོགས་དབུལ་སྒྲོལ་ཕྱུག་འགྱུར་ལ་རམ་འདེགས་བྱེད་པའི་བདེ་སྐྱིད་ལྡན་པའི་དམངས་ཆིངས། ཁྱིམ་ཚང་འཆམ་མཐུན་དང་། ཁྱིམ་མཚེས་མཐུན་སྒྲིལ། སྤྱི་ཚོགས་བདེ་འཇགས་བཅས་སྲུང་སྐྱོང་བྱེད་པའི་ཞི་མཐུན་གྱི་དམངས་ཆིངས་བཅས་ལ་དངོས་སུ་འགྱུར་བར་བྱས་ཐོག་བཅོས་སྐྱོང་ནུས་ལྡན་དང་། ཤེས་དཔལ་སྐྱོན་བྲལ། བདེ་སྐྱིད་ཞི་མཐུན་བཅས་ཀྱི་གྲོང་གསེབ་ཀྱི་རོལ་དབྱངས་རྒྱུན་མཐུད་ངང་དཀྲོལ་དགོས།
