ལྗོངས་ཏང་ཨུད་ཀྱིས་རྒྱུན་ལས་ཨུ་ལྷན་གྱི་ཚོགས་འདུ་འཚོགས་པ།


ཚེས་6ཉིན་གྱི་སྔ་དྲོ། ལྗོངས་ཏང་ཨུད་ཀྱིས་རྒྱུན་ལས་ཨུ་ལྷན་གྱི་ཚོགས་འདུ་འཚོགས་ཏེ་ཀྲུང་གུང་ཀྲུང་དབྱང་ཆབ་སྲིད་ཅུས་ཀྱི་རྒྱུན་ལས་ཨུ་ལྷན་གྱི་ཚོགས་འདུ་དང་པེ་ཅིང་དུ་ཏོག་གསར་གློ་ཚད་ཀྱི་རིམས་ནད་སྔོན་འགོག་ཚོད་འཛིན་གྱི་ཚན་ཞིབ་འགག་སྒྲོལ་ལས་དོན་ལ་རྟོག་ཞིབ་གནང་སྐབས་ཀྱི་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་གསུང་བཤད་གལ་ཆེན་གྱི་དགོངས་དོན་བརྒྱུད་བསྒྲགས་བྱས་པ་དང་། ཕྱོགས་ཁག་གི་ལས་དོན་སྙན་སེང་ཉན་པ། ལས་དོན་ཁག་ལ་སླར་ཡང་ནན་བཤད་དང་སླར་ཡང་བཀོད་སྒྲིག་བྱས་པ་བཅས་རེད།
ལྗོངས་ཏང་ཨུད་ཀྱི་ཧྲུའུ་ཅི་ཏོག་གསར་གློ་ཚད་ཀྱི་རིམས་ནད་ལ་ཁ་གཏད་གཅོག་པའི་རང་སྐྱོང་ལྗོངས་ཀྱི་ལས་དོན་འགོ་ཁྲིད་ཚོགས་ཆུང་གི་ཙུའུ་ཀྲང་ཝུའུ་དབྱིང་ཅེས་ཚོགས་འདུ་གཙོ་སྐྱོང་གནང་བ་རེད།
ཚོགས་འདུའི་ཐོག་བསྟན་གནང་དོན། རིམ་ཁག་ཏང་ཨུད་དང་སྲིད་གཞུང་དང་ལྗོངས་ཡོངས་ཀྱི་མི་རིགས་ཁག་གི་ལས་བྱེད་པ་དང་མང་ཚོགས་ཀྱིས་ཐུན་མོང་ཐོག་འབད་བརྩོན་བྱས་པའི་འོག་རང་ལྗོངས་ཀྱི་རིམས་ནད་སྔོན་འགོག་ཚོད་འཛིན་ལས་དོན་ལ་དུས་མཚམས་རང་བཞིན་གྱི་ཕན་འབྲས་ཐོན་ཡོད། གྲུབ་འབྲས་མཐོང་ཐུབ་པ་དང་དུས་མཚུངས་ང་ཚོས་ཀྱང་རང་ལྗོངས་ཀྱིས་རིམས་ནད་སྔོན་འགོག་ཚོད་འཛིན་དང་དཔལ་འབྱོར་དང་སྤྱི་ཚོགས་འཕེལ་རྒྱས་ལ་སྤྱི་འདོམས་སྐུལ་འདེད་གཏོང་བའི་ལས་འགན་དཀའ་ཚེགས་ཧ་ཅང་ཆེན་པོ་ཡིན་པ་རིག་པ་དྭངས་གསལ་གྱི་སྒོ་ནས་ངོས་འཛིན་ཐུབ་པ་དགོས། ལྗོངས་ཡོངས་ཀྱི་རིམ་པ་ཁག་དང་སྡེ་ཚན་ཁག་གིས“འདུ་ཤེས་བཞི”ཟབ་ཏུ་གཏོང་བ་དང་། “གདེང་ཚོད་བཞི”བརྟན་དུ་གཏོང་བ། “སྲུང་སྐྱོང་གཉིས”ཐུབ་པ་བཅས་བྱས་ཏེ་སྤྱི་ཁྱབ་ཧྲུའུ་ཅིའི་གསུང་བཤད་གལ་ཆེན་གྱི་མཛུབ་སྟོན་དགོངས་པ་བློ་རྩེ་གཅིག་སྒྲིམ་གྱིས་སློབ་སྦྱོང་དང་གོ་བ་གཏིང་ཟབ་ལེན་པ་དང་ལག་བསྟར་དོན་འཁྱོལ་མཐའ་གཅིག་ཏུ་བྱེད་པ་དང་། ལས་དོན་ཁག་ཞིབ་ཚགས་དང་། ཏན་ཏིག དོན་འཁྱོལ་བཅས་ལ་དམ་འཛིན་བྱེད་པ། ཐོབ་དཀའ་བའི་འཕེལ་ཕྱོགས་བཟང་པོ་སྲ་བརྟན་དང་རྒྱ་བསྐྱེད་གཏོང་བ། རིམས་ནད་སྔོན་འགོག་ཚོད་འཛིན་གྱི་འགོག་རྒོལ་དམག་འཐབ་ལ་རྒྱལ་ཁ་མཐའ་གཅིག་ཏུ་ལེན་པ་བཅས་བྱས་ཐོག་ལོ་འཁོར་མོའི་དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་དམིགས་ཚད་ལས་འགན་ལེགས་གྲུབ་ཐུབ་པའི་འགན་ལེན་བྱེད་དགོས།
གཅིག་ནས་འཐབ་ཇུས་ཀྱི་ངེས་ཤུགས་རྒྱུན་འཁྱོངས་ཀྱིས་རིམས་ནད་སྔོན་འགོག་ཚོད་འཛིན་གྱི་ལས་དོན་ཁག་རྒྱུན་མཐུད་ངང་ཡག་པོ་སྒྲུབ་དགོས་ཤིང་། ཁོངས་གཏོགས་ཁུལ་གྱི་འགན་འཁྲི་དོན་འཁྱོལ་དང་རང་འགན་གཙང་སྒྲུབ་བྱས་ཏེ་ས་ཁུལ་དེ་གའི་རིམས་ནད་སྔོན་འགོག་ཚོད་འཛིན་གྱི་དུས་བབ་གཞིར་བཟུང་གནད་སྨིན་སྔོན་འགོག་ཚོད་འཛིན་བྱེད་དགོས་པ་དང་། བྱེད་ཐབས་ལེགས་སུ་གཏོང་བ་དང་། བྱེད་ཐབས་ཤུགས་ཆེར་གཏོང་བ། ཚང་བཤེར་ཆད་གསབ་དང་། ཞན་ཆ་སེལ་བ་བཅས་བྱས་ཏེ་ཕྱི་ནས་འགོ་རྒྱུ་སྔོན་འགོག་བྱེད་པའི་བྱེད་ཐབས་དོན་འཁྱོལ་ནན་པོ་བྱེད་དགོས་པ། དཀའ་ངལ་དང་རྙོག་དྲ་སྲིད་གཞུང་གིས་ཐག་གཅོད་བྱེད་པ་དང་སྟབས་བདེ་དང་དངོས་ཕན་མང་ཚོགས་ལ་སྤྲོད་རྒྱུ་མཐའ་འཁྱོངས་ཀྱིས་ཚན་རིག་དང་མཐུན་པ་དང་། ཚད་ལྡན་དང་གནད་སྨིན་ཞིབ་རྩིས་བརྒྱབ་ནས་འགོག་སྲུང་དངོས་རྫས་དང་འཚོ་བའི་མཁོ་ཆས་ཀྱི་མཁོ་སྤྲོད་ལ་ནུས་ཤུགས་ཡོད་རྒུས་འགན་ལེན་བྱེད་དགོས་པ། ཕྱི་ཚུལ་རིང་ལུགས་དང་དཔོན་ཉམས་རིང་ལུགས་བཀག་འགོག་མཐའ་གཅིག་ཏུ་བྱས་ཏེ་ལས་དོན་ཁག་གཏིང་ཟབ་དང་། ཞིབ་ཚགས། ཏན་ཏིག་བཅས་སྒྲུབ་དགོས་པ་དང་།
གཉིས་ནས་ཀྲུང་དབྱང་གི་བླང་བྱ་དོན་འཁྱོལ་དང་བོད་ཀྱི་དོན་དངོས་དང་ཟུང་འབྲེལ་བྱས་ཏེ་ལས་འགོ་བསྐྱར་འཛུགས་དང་ཐོན་སྐྱེད་སླར་གསོར་སྐུལ་འདེད་བརྟན་པོ་གཏོང་དགོས་ཤིང་། “སེམས་ཁྲལ་མེད་པ་གཉིས་དང་འགན་ལེན་གསུམ”ལ་དམིགས་ནས“མཚམས་མི་འཇོག་པ་བཞིའི”བླང་བྱ་གཞིར་བཟུང་། དབུལ་སྒྲོལ་འགག་སྒྲོལ་གྱི་གྲུབ་འབྲས་སྲ་བརྟན་དུ་གཏོང་བའི་ལས་དོན་ཁག་གནད་སྨིན་ངང་ཡག་པོ་སྒྲུབ་དགོས་པ་དང་། ནོར་ཁྲལ་དང་། དངུལ་རྩ། སྤྱི་ཚོགས་འགན་བཅོལ་སོགས་སྲིད་ཇུས་དང་བྱེད་ཐབས་སྔར་བས་ཞིབ་འཇུག་བྱས་ཏེ་བཏོན་ནས་རིམས་ནད་ཀྱི་ཤུགས་རྐྱེན་ཐེབས་པའི་ཁེ་ལས་འབྲིང་ཆུང་དང་ཕྲན་ཚེགས་ཁེ་ལས་དཀའ་ངལ་ལས་སྒྲོལ་རྒྱུར་རོགས་རམ་བྱེད་དགོས་པ། ས་བོན་དང་། རྫས་ལུད། ཞིང་སྨན། ཞིང་འཕྲུལ། འགྱིག་ཤོག་སྲབ་མོ་སོགས་གྲ་སྒྲིག་བྱེད་པའི་ལས་དོན་ཁག་ནུས་ཤུགས་ཡོད་རྒུས་དམ་འཛིན་བྱས་ཏེ་མང་ཚོགས་ལ་དཔྱིད་རྨོད་རྨོད་གྲབས་ཀྱི་ལས་དོན་སྤེལ་རྒྱུར་ཁྲིད་སྟོན་ཧུར་ཐག་བྱེད་དགོས་པ། མཐོ་སློབ་སློབ་ཐོན་སློབ་མའི་སྲིད་གཞུང་གི་ལས་ཞུགས་དང་ཁྲོམ་རའི་ལས་ཞུགས་དབར་གྱི་འབྲེལ་བ་ཐག་གཅོད་ཡང་དག་བྱས་ཏེ་ཐབས་ལམ་མང་པོའི་སྒོ་ནས་ལས་ཞུགས་ཀྱི་ལས་གནས་གཏོད་པ་དང་ཐབས་བརྒྱ་ཇུས་སྟོང་ངང་ལས་ཞུགས་བརྟན་པོ་ཡོང་བ་བྱེད་དགོས་པ། རིམས་ནད་སྔོན་འགོག་ཚོད་འཛིན་ལས་དོན་གྱི་དགོས་མཁོ་གཞིར་བཟུང་། གནད་དོན་རང་འགུལ་དང་ཧུར་ཐག་གིས་ཐག་གཅོད་ཡག་པོ་བྱས་ཏེ་སློབ་དུས་གསར་པའི་སློབ་འགོ་ཚུགས་པའི་དུས་ཚོད་དང་། སློབ་གྲྭར་ལོག་པའི་དགེ་སློབ་ལོགས་སུ་འཇོག་པ། རིམས་འགོག་དངོས་རྫས་གྲ་སྒྲིག སློབ་མའི་སློབ་སྦྱོང་དང་འཚོ་བ་སོགས་ཀྱི་ལས་དོན་ལ་སྔ་སྣུར་ནས་ཞིབ་འཇུག་དང་འཆར་གཞི་ཡག་པོ་བཏིང་སྟེ་སློབ་གསོའི་ཁྱབ་ཁོངས་ཞི་མཐུན་བརྟན་ལྷིང་ཡོང་བའི་འགན་ལེན་བྱེད་དགོས་པ།
གསུམ་ནས་ཚན་ཞིབ་འགག་སྒྲོལ་ལ་ཤུགས་སྣོན་བརྒྱབ་ནས་ཐོལ་བྱུང་གི་སྤྱི་པའི་འཕྲོད་བསྟེན་དོན་རྐྱེན་ཚབས་ཆེན་ལ་ཁ་གཏད་གཅོག་པའི་ནུས་པ་ཆེ་རུ་དང་ཆུ་ཚད་མཐོ་རུ་ཧུར་ཐག་གཏོང་དགོས་ཤིང་། ཚན་ཞིབ་འགག་སྒྲོལ་ལས་དོན་དེ་བས་མངོན་གསལ་དོད་པའི་གནས་བབ་ཐོག་བཞག་ནས་རང་ལྗོངས་ཀྱི་རིམས་ནད་སྔོན་འགོག་ཚོད་འཛིན་དང་སྤྱི་པའི་འཕྲོད་བསྟེན་གྱི་ཚན་ཞིབ་ནུས་པ་ཕྱོགས་ཡོངས་ནས་ཆེ་རུ་བཏང་སྟེ། ལྗོངས་ཡོངས་ཀྱི་མི་རིགས་ཁག་གི་མང་ཚོགས་ཀྱི་བདེ་ཐང་ཐད་བློས་འགེལ་ཆོག་པའི་འགན་ལེན་བྱེད་དགོས་པ་དང་། ཚན་ཞིབ་ལས་དོན་གྱིས་རང་ལྗོངས་ཀྱི་དཔལ་འབྱོར་དང་སྤྱི་ཚོགས་དང་ཞིང་འབྲོག་ལས་འཕེལ་རྒྱས་ལ་རྒྱབ་སྐྱོར་བྱེད་ཤུགས་ཆེ་རུ་བཏང་སྟེ་ནས་ཐོན་འཕར་དང་འབྲི་གཡག་གི་རྒྱུད་པ་ལེགས་བཅོས་སོགས་རང་ལྗོངས་ཀྱི་ཞིང་འབྲོག་ཐོན་ལས་ཀྱི་གཙོ་གནད་ཁ་ཕྱོགས་ལ་དམིགས་ནས་ཚན་རྩལ་གསར་གཏོད་བྱེད་པ་བརྒྱུད་མང་ཚོགས་ཀྱི་ཐོབ་ཚོར་དང་། བདེ་སྐྱིད་ཚོར་སེམས། བདེ་འཇགས་ཚོར་སེམས་བཅས་ཆེ་རུ་གཏོང་དགོས་པ། སྒྲིག་སྲོལ་ལམ་སྲོལ་འཐུས་སྒོ་ཚང་དུ་བཏང་ནས་རྒྱ་ཆེའི་ཚན་ཞིབ་ལས་དོན་པའི་ལས་ཀའི་རང་འགུལ་རང་བཞིན་ཤུགས་ཆེར་གཏོང་རྒྱུར་ཁྲིད་སྟོན་བྱས་ཏེ། གཞི་རིམ་ལ་གཞི་ཚུགས་པ་དང་མང་ཚོགས་ལ་ཞབས་འདེགས་ཞུས་ཏེ་མི་དམངས་ཀྱི་འཚོ་བའི་བདེ་སྐྱིད་སྟོན་གྲངས་མཐོ་རུ་གཏོང་ཆེད་སྟོབས་ཤུགས་སྐྱེས་སུ་འབུལ་དགོས་པ། ཚན་རིག་ཤེས་བྱ་ཁྱབ་གདལ་གཏོང་རྒྱ་ཆེ་རུ་བཏང་ནས་མི་རིགས་ཁག་གི་མང་ཚོགས་ཀྱི་རང་ངོས་འགོག་ཟོན་ནུས་པ་ཆེ་རུ་གཏོང་བ་དང་ཚན་རིག་ཤེས་བྱར་བརྟེན་ནས་ཆོས་ལུགས་ཀྱི་ཕན་མེད་ཤུགས་རྐྱེན་ཆུང་དུ་བཏང་སྟེ་ཚན་རིག་དང་མཐུན་པ་དང་། སྐྱོན་བྲལ། ཤེས་དཔལ་བཅས་ཀྱི་ཐོན་སྐྱེད་དང་འཚོ་བའི་གོམས་གཤིས་འཇགས་པ་བྱས་ཐོག་ད་ཆའི་བདེ་སྐྱིད་ལྡན་པའི་འཚོ་བ་ཡག་པོ་སྐྱེལ་དགོས་པ་བཅས་རེད།
ཚོགས་འདུའི་ཐོག་བླང་བྱ་བཏོན་དོན། བརྟན་ལྷིང་སྲུང་སྐྱོང་དང་ཉེན་ཁ་ཚབས་ཆེན་འགོག་ཟོན་དང་སེལ་རྒྱུ་ནི་ང་ཚོའི་ཆབ་སྲིད་ཀྱི་ལས་འགན་གལ་ཆེ་ཤོས་དེ་རེད། ལྗོངས་ཡོངས་ཀྱི་རིམ་ཁག་སྡེ་ཚན་ཁག་གིས་ཏང་ཀྲུང་དབྱང་གི་ཐབས་ཇུས་བཀོད་སྒྲིག་བློ་བརྟན་འགྱུར་མེད་ངང་ལག་བསྟར་མཐའ་གཅིག་ཏུ་བྱས་ཏེ་སྤྱི་ཡོངས་གཉིས་ཁོང་དུ་ཆུད་པ་དང་བརྟན་ལྷིང་སྲུང་སྐྱོང་གི་རྩ་བ་དེ་ཐོག་མཐའ་བར་གསུམ་དུ་དམ་པོར་བཟུང་ནས་བདེ་སྡོད་ཉེན་བསམ་དང་ཆུ་མ་ཤོར་གོང་ནས་རགས་བརྒྱབ་སྟེ་མ་བྱུང་སྔོན་འགོག་གི་རྩ་དོན་ཐོག་ནས་ལས་དོན་སྒྲུབ་པ་དང་། གནད་དོན་ཆེན་པོ་མི་ཐོན་པའི་ཆེད་རྨང་གཞི་འདིང་བ་དང་གྲ་སྒྲིག་བྱེད་པ། འགན་འཁུར་ཕོད་པ་དང་འགན་འཁྲི་དོན་འཁྱོལ་ཚད་གཞིར་བཟུང་སྟེ་ལས་བྱེད་པར་ལྟ་བ་བཅས་བྱས་ནས་ཁོངས་གཏོགས་ཁུལ་གྱི་དོ་དམ་ལ་ཤུགས་སྣོན་རྒྱག་པ་དང་གཞི་རིམ་ཏང་རྩ་འཛུགས་ཀྱི་དམག་འཐབ་མཁར་རྫོང་གི་ནུས་པ་དང་རྒྱ་ཆེའི་ཏང་ཡོན་དང་ལས་བྱེད་པའི་གདོང་ལེན་དཔེ་བཟང་ནུས་པ་འདོན་སྤེལ་ཡག་པོ་བྱས་ཐོག་སྤྱི་ཚོགས་བཅོས་སྐྱོང་བྱ་རྒྱུ་དེ་བརྟན་ལྷིང་ཐད་གཞན་སྐུལ་ནས་རང་འགུལ་དུ་འགྱུར་བར་སྔར་བས་སྐུལ་འདེད་གཏོང་དགོས་པ་དང་། ཞབས་ཞུ་དང་དོ་དམ“གཉིས་ཀར་དམ་འཛིན་དང་གཉིས་ཀར་དམ་འཛིན་ནན་པོ”བྱས་ཏེ་དགོན་སྡེའི་སློབ་གསོ་དང་། ཞབས་ཞུ། དོ་དམ་བཅས་ཀྱི་ལས་དོན་མངོན་གསལ་དོད་པོས་ཡག་པོ་བསྒྲུབས་ནས་ཆོས་ལུགས་ཁྱབ་ཁོངས་ཞི་མཐུན་བརྟན་ལྷིང་ཡོང་བའི་འགན་ལེན་བྱེད་དགོས་པ། དུས་རབས་གསར་པའི“ཧྥེང་ཆའོ་ཡི་ཉམས་མྱོང”མཐའ་འཁྱོངས་དང་འཕེལ་རྒྱས་བཏང་སྟེ་གཙོ་གནད་གནད་དོན་ལ་འགོག་ཟོན་དང་། དཀའ་གནད་གནད་དོན་ལ་དམིགས་པ། གླེང་མང་བའི་གནད་དོན་གསེད་བཀྲོལ། སྤྱིར་བཏང་གི་གནད་དོན་ལ་ལན་འདེབས་པ་བཅས་ཀྱི་རྩ་དོན་གཞིར་བཟུང་། གྲལ་བཤེར་གཏིང་ཟབ་བྱེད་པ་དང་འགལ་ཟླ་དང་རྩོད་གཞི་སྣ་ཚོགས་དང་མངོན་མེད་རྐྱེན་ངན་རང་འགུལ་ངང་བསལ་ནས་སྟོབས་ཤུགས་གཅིག་སྡུད་ཀྱིས་ཡུལ་གཞན་དུ་དབུལ་སྐྱོར་གནས་སྤོ་བྱས་པའི་མང་ཚོགས་ཀྱི་ཐོན་ལས་དང་། ལས་ཞུགས། གཞི་རྩའི་སྤྱི་པའི་ཞབས་ཞུ། སྤྱི་ཚོགས་བཅོས་སྐྱོང་སོགས་ཀྱི་དངོས་ཡོད་གནད་དོན་ཐག་གཅོད་ཡག་པོ་བྱས་ཐོག་གནས་སྤོས་མང་ཚོགས་སྡོད་ཐུབ་པ་དང་། ལས་ཞུགས་ཐུབ་པ། ཕྱུག་འགྱུར་ཐུབ་པ་བཅས་ཀྱི་འགན་ལེན་བྱེད་དགོས།
རྩོམ་སྒྲིག་པ། བདེ་སྒྲོལ།
