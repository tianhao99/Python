ཆུ་བེད་སྒྱུར་བཅོས་ལ་སྐུལ་འདེད་ཏན་ཏིག་གཏོང་དགོས།

ཉེ་བའི་ལོ་ཤས་རིང་རང་ལྗོངས་ཀྱིས“ཆུ་གྲོན་ཆུང་སྔོན་འཇོག་དང་། བར་མཐོངས་དོ་མཉམ། མ་ལག་བཅོས་སྐྱོང་། ནུས་ཤུཌ་ཡོད་རྒུ་འདོན་པ”བཅས་ཀྱི་ཆུ་བཅོས་མཛད་ཕྱོགས་ལག་ལེན་བསྟར་ནས་དཀའ་ངལ་བསལ་ནས་མདུན་སྐྱོད་དང་ལས་དོན་ཏན་ཏིག་བསྒྲུབས་པས་འབྲུབ་འགོག་ཉེན་སེལ་དང་། གཙོ་གནད་ཆུ་བེད་ལས་གྲྭ་འཛུགས་སྐྲུན། ཆུའི་སྣོད་བཅུད་ཤེས་དཔལ་འཛུགས་སྐྲུན་སོགས་ལས་དོན་ལ་ཡར་རྒྱས་ཆེན་པོ་བྱུང་ཡོད།
མིག་སྔར་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་དུས་རབས་གསར་པར་སླེབས་པ་དང་བསྟུན་ནས་ཆུ་བེད་སྒྱུར་བཅོས་འཕེལ་རྒྱས་ལ་དུས་བབ་གསར་པ་དང་། ལས་འགན་གསར་པ། བླང་བྱ་གསར་པ་བཅས་འཕྲད་ཡོད། དེ་བས་དུས་རབས་གསར་པའི་ཆུ་བཅོས་ཀྱི་ཉེན་ཁ་དང་འགྲན་སློང་གི་དོན་སྙིང་གལ་ཆེན་ལ་གོ་བ་གཏིང་ཟབ་ལེན་པ་དང་གནད་འཁེལ་སྟངས་འཛིན་བྱེད་པ། “ཡིག་འབྲུ་བཅུ་དྲུག”གི་ཆུ་བཅོས་མཛད་ཕྱོགས་ལ་གོ་བ་གཏིང་ཟབ་ལེན་པ་དང་གནད་འཁེལ་སྟངས་འཛིན་བྱེད་པ། དུས་རབས་གསར་པའི་ཆུ་བེད་སྒྱུར་བཅོས་འཕེལ་རྒྱས་ཀྱི་རྩ་བའི་དགོངས་གཞིར་གོ་བ་གཏིང་ཟབ་ལེན་པ་དང་གནད་འཁེལ་སྟངས་འཛིན་བྱེད་པ་བཅས་ཀྱི་སྒོ་ནས་གཙོ་གནད་ལས་འགན་དང་ཞི་ཕྲའི་བྱ་ཐབས་སྔར་བས་གསལ་བཟོ་བྱས་ཏེ་ཆུ་བེད་སྒྱུར་བཅོས་འཕེལ་རྒྱས་ཀྱི་ལས་དོན་ཁག་ཡག་པོ་བསྒྲུབ་རྒྱུར་སྐུལ་མ་ཏན་ཏིག་གཏོང་དགོས།
མི་དམངས་ལྟེ་བར་འཛིན་པའི་འཕེལ་རྒྱས་ཀྱི་དགོངས་པ་ལག་བསྟར་གཏིང་ཟབ་དང་ཐབས་མང་མཉམ་སྤྱོད་ཀྱི་སྒོ་ནས་ལེགས་ཆ་འདོན་སྤེལ་དང་ཞན་ཆ་སེལ་རྒྱུའི་དབར་གྱི་འབྲེལ་བ་ཐག་གཅོད་ཡང་དག་བྱེད་དགོས་པ་མ་ཟད། གནད་སྨིན་དབུལ་སྒྲོལ་གྱི་འགག་སྒྲོལ་དམག་འཐབ་ཡག་པོ་རྒྱག་པ་དང་། གྲོང་གསེབ་དར་རྒྱས་ཀྱི་འཐབ་ཇུས་དོན་འཁྱོལ་ཏན་ཏིག་བྱེད་པ། རྒྱ་ཆེའི་ཞིང་འབྲོག་པའི་འཐུང་ཆུ་དང་། ཞིང་ཆུ་འདྲེན་རྒྱུ། ཆུ་ལོག་སྔོན་འགོག་བཅས་ཀྱི་གནད་དོན་ཐག་གཅོད་ཡག་པོ་བྱེད་དགོས། ཞིང་ནང་ཆུ་བེད་འཛུགས་སྐྲུན་གཏིང་ཟབ་བྱེད་པ་དང་། གཙོ་གནད་ཞིང་ཆུ་འདྲེན་ཁུལ་གྱི་ལས་གྲྭ་ལག་ལེན་བསྟར་བའི་འཕེལ་རིམ་མགྱོགས་སུ་གཏོང་བ་བཅས་བྱེད་དགོས། རྒྱལ་ཁབ་ཀྱི་ཞིང་ལས་ཐད་ཀྱི་ཆུ་གྲོན་ཆུང་བྱ་སྤྱོད་ལག་ལེན་བསྟར་ནས་ཆུ་གྲོན་ཆུང་དང་ཕན་འབྲས་ཆེར་གཏོང་གི་ལས་གྲྭ་འཛུགས་སྐྲུན་ཤུགས་ཆེན་བྱེད་དགོས་ཤིང་། གྲོང་གསེབ་ཀྱི་འཐུང་ཆུའི་བདེ་འཇགས་སྲ་བརྟན་མཐོར་གཏོང་གི་ལས་གྲྭ་ཧུར་ཐག་བསྐྲུན་ནས་གྲོང་གསེབ་ས་ཁུལ་གྱི་གཅིག་སྡུད་ཆུ་མཁོ་འདོན་བྱེད་ཚད་སྔར་བས་གོང་མཐོར་གཏོང་དགོས། གྲོང་གསེབ་ཀྱི་ཆུ་གློག་འཛུགས་སྐྲུན་བྱེད་རིམ་མགྱོགས་སུ་བཏང་ནས་ཞིང་འབྲོག་པར་ལས་ཞུགས་ལས་གནས་ཧུར་ཐག་བཏོད་དེ་དམངས་འཚོའི་ཆུ་བེད་འགན་ལེན་ལ་ཤུགས་སྣོན་རྒྱག་དགོས།
ཆུ་བེད་ལས་རིགས་ཀྱི་ལྟ་སྡོམ་ལ་ཕྱོགས་ཡོངས་ནས་ཤུགས་སྣོན་རྒྱག་པ་དང་། རིམ་ཁག་ཆུའི་སྲིད་འཛིན་གཙོ་གཉེར་སྡེ་ཚན་གྱིས་ཆུ་བེད་འཛུགས་སྐྲུན་ལས་གྲྭའི་སྤུས་ཚད་བདེ་འཇགས་ལྟ་སྐུལ་དང་ཆུ་བེད་ལྟ་ཞིབ་ཀྱི་འགན་འཁྲི་ལག་ལེན་ནན་པོ་བསྟར་བ་དང་། གཙང་པོ་དང་མཚེའུ་དང་། ཆུའི་ཐོན་ཁུངས། ཆུ་བེད་ལས་གྲྭ། ས་ཆུ་སྲུང་འཛིན། ཆུ་བེད་མ་དངུལ། སྲིད་འཛིན་ལས་དོན་བཅས་ལ་ལྟ་སྡོམ་བྱེད་ཤུགས་ཆེ་རུ་བཏང་ནས་གནད་དོན་ཕྱོགས་སྟོན་དུ་འཛིན་པ་དང་། “ཞིབ་བཤེར་དང་། ཁས་ལེན། སྒྱུར་བཅོས། ཆད་གཅོད”ནན་དུ་གཏོང་བ། འགན་འཁྲི་དང་གནད་དོན་རྩད་གཅོད་ནན་པོ་བྱེད་པ། “ནན་ཏན་དང་། ཏན་ཏིག ཚགས་ཚུད”བཅས་ཀྱི་ལྟ་སྡོམ་ལས་དོན་གྱི་བླང་བྱ་འབུར་ཐོན་ཡོང་བ་བྱས་ཏེ་དུས་རབས་གསར་པའི་ཆུ་བེད་སྒྱུར་བཅོས་འཕེལ་རྒྱས་ཐད་གཡས་གཞོགས་གཡོན་འདེགས་བྱེད་དགོས།
ཆུ་བེད་ཆ་འཕྲིན་ཅན་མྱུར་དུ་འཛུགས་སྐྱོང་བྱས་ནས་ཆུ་ལོག་དང་། ཐན་སྐྱོན། ཆུའི་ལས་གྲྭ་བཅས་བདེ་འཇགས་འཁོར་སྐྱོད་དང་། ཆུའི་ལས་གྲྭ་འཛུགས་སྐྲུན། ཆུའི་ཐོན་ཁུངས་གསར་སྤེལ་བེད་སྤྱོད། གྲོང་ཁྱེར་དང་གྲོང་གསེབ་ཀྱི་ཆུ་འདོན། ཆུ་གྲོན་ཆུང་། གཙང་པོ་དང་མཚེའུ། ས་ཆུ་ཤོར་བ། ཆུ་བེད་ལྟ་སྡོམ་སོགས་ཁྱབ་ཁོངས་ཀྱི་ཆ་འཕྲིན་ཅན་འཛུགས་སྐྱོང་ལ་གཙོ་གནད་དུ་ཤུགས་སྣོན་རྒྱག་དགོས།
རྩོམ་སྒྲིག་པ། བདེ་སྒྲོལ།
