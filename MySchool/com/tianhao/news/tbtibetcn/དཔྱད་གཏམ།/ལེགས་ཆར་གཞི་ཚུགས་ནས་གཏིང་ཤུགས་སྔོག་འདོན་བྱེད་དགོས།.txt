ལེགས་ཆར་གཞི་ཚུགས་ནས་གཏིང་ཤུགས་སྔོག་འདོན་བྱེད་དགོས།

འོན་ཀྱང་རང་ལྗོངས་ཀྱི་ཁྱད་ལྡན་བཟོ་ལས་དང་ཁེ་ལས་མང་ཆེ་བའི་ཐོན་སྐྱེད་གཉེར་སྐྱོང་གི་ཆུ་ཚད་སྔར་བཞིན་དམའ་ཙམ་ཡོད་ཅིང་། ཐོན་ལས་ཀྱི་གཞི་ཁྱོན་ཆུང་ལ་ཐར་ཐོར་ཡིན་པ་དང་། སྣེ་འདྲེན་ཁེ་ལས་ཉུང་བ། ཐོན་རྫས་རྐྱང་པ་ཡིན་པའི་ཁར་བསྐྱར་ཟློས་རང་བཞིན་ཆེ་བ། ཁེ་ལས་དབར་འབྲེལ་བ་བྱེད་ཚད་ཉུང་བ། ཐོན་ལས་ཀྱི་སྦྲེལ་ཐག་ཐུང་བ། ལྗོངས་ནང་ཁུལ་གྱི་ཁེ་ལས་དེ་དག་གྲངས་འབོར་ཐད་ཅུང་གཅིག་སྡུད་དང་བར་མཐོངས་སམ་ཡང་ན་གནས་ས་གཅིག་སྡུད་ཡིན་རུང་དོན་དམ་པའི་ཐོན་ལས་ཁྱུ་ཚོགས་སུ་འགྱུར་ཐུབ་མེད།
སྨྱུག་འཛིན་པས་ངོས་འཛིན་བྱས་དོན། ཁྱད་ལྡན་ཐོན་ལས་འཕེལ་རྒྱས་གཏོང་དགོས་ན་ཐོན་ལས་དང་པོ་དང་གསུམ་པ་ཟུང་འབྲེལ་བྱས་ནས། སྔོན་ཆད་ཀྱི་རྗེས་ལུས་ཀྱི་ཐོན་སྐྱེད་བྱེད་སྟངས་ལ་འགྱུར་ལྡོག་བཏང་སྟེ་ཐོན་ལས་ཀྱི་འབྲེལ་ཐག་སྣུར་སྲིང་གང་ཐུབ་བྱེད་དགོས། ལེགས་ཆ་གཅིག་འདུས་དང་། ཐོན་ཁུངས་བསྡུ་སྒྲིལ། ཁྱད་ཆོས་མངོན་གསལ་དོད་པ། བློ་ཁོག་ཆེན་པོས་འཚོལ་ཞིབ་བཅས་བྱས་ཏེ། “སྣོན་འཕྲིའི་ཐབས་ཤེས”ཡག་པོ་སྤྱོད་པ་དང་། “ཐར་ཐོར”དང“ཆུང་ཆུང”“གཅིག་མཚུངས་ཅན”སོགས་ཀྱི་མངོན་གསལ་དོད་པའི་གནད་དོན་ཐག་གཅོད་ཧུར་ཐག་བྱེད་པ། ཁྱད་ཆོས་སྣ་མང་ལྡན་པའི་ཐོན་ལས་འཕེལ་རྒྱས་ཀྱི་གླིང་ཁག་གཅིག་གཏོད་པ་བཅས་བྱས་ཏེ། ཁྱད་ལྡན་ཐོན་ལས་གཅིག་འདུས་ཅན་དང་། གཞི་ཁྱོན་ཅན། ཞིབ་ཚགས་ཅན་བཅས་ཀྱི་སྒོ་ནས་འཕེལ་རྒྱས་འགྲོ་རྒྱུར་སྐུལ་འདེད་བཏང་སྟེ་ཁྱད་ལྡན་གྱི་རིན་ཐང་ཆེན་པོ་མངོན་པར་བྱེད་དགོས།
གཞི་ཁྱོན་ཅན་གྱི་ཐོན་སྐྱེད་ལ་མ་དངུལ་མི་འདང་བའི་དཀའ་གནད་འཕྲད་སྲིད། དེ་ནི་ཁྱད་ལྡན་ཐོན་ལས་འཕེལ་རྒྱས་གཏོང་བའི་བརྒྱུད་རིམ་ནང་ལྡོག་ཐབས་མེད་པ་ཞིག་ཡིན་སྟབས་ཇི་འདྲ་བྱས་ནས་ཐག་གཅོད་བྱེད་དགོས་སམ་ཞེ་ན། སྲིད་གཞུང་དང་། དངུལ་ཁང་། ཁེ་ལས་བཅས་དབར་གྱི་མཉམ་ཤུགས་འདོན་སྤེལ་བྱེད་དགོས། ཁེ་ལས་རང་ངོས་ཀྱིས་ཐབས་ཤེས་ཡང་དག་སྤྱད་དེ་མ་དངུལ་བསྡུ་སྒྲིལ་གྱི་ཐབས་ལམ་ཇེ་ཡངས་སུ་གཏོང་བ་ཕུད། སྲིད་གཞུང་གིས་དེ་མཚུངས་ཀྱི་སྲིད་ཇུས་བཏོན་ཏེ་བྱེད་ཐབས་ནུས་ལྡན་སྤྱད་ནས་ཁ་གསབ་སྤྲོད་པ་དང་ཉེན་ཁ་ཆུང་དུ་གཏོང་དགོས། དེ་དང་དུས་མཚུངས་དངུལ་ཁང་ཁག་གིས་ཀྱང་ཆེད་མངགས་གསར་གཏོད་རྣམ་པའི་དངུལ་རྩའི་ཐོན་རྫས་ཧུར་ཐག་བཏོད་དེ་ཁྱད་ལྡན་ཐོན་ལས་འཕེལ་རྒྱས་གཏོང་རྒྱུའི་ཐད་སྤྱོད་དགོས།
