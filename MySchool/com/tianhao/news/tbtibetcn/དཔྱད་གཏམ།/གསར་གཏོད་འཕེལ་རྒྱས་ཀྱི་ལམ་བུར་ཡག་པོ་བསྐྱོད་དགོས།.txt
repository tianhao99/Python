གསར་གཏོད་འཕེལ་རྒྱས་ཀྱི་ལམ་བུར་ཡག་པོ་བསྐྱོད་དགོས།

ད་ཕན་ལོ་ཤས་རིང་། རང་ལྗོངས་ཀྱི་ས་གནས་ཁག་གིས་རིག་གནས་དུས་ཆེན་གཉེར་ནས། ཕུལ་བྱུང་སྲོལ་རྒྱུན་རིག་གནས་སྔོག་འདོན་དང་དར་སྤེལ་བཏང་སྟེ། རྒྱུན་འཛིན་ཁྲོད་སྲོལ་རྒྱུན་རིག་གནས་སྲུང་སྐྱོབ་དང་གསར་གཏོད་ཁྲོད་ས་གནས་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་ལ་སྐུལ་འདེད་བཏང་བརྒྱུད་འཕེལ་རྒྱས་ཡར་ཐོན་ཆེན་པོ་བྱུང་ཡང་། མིག་སྔར་ས་གནས་ཁག་གིས་སྤེལ་བའི་རིག་གནས་དུས་ཆེན་ད་དུང་འགོ་འཛུགས་ཕྱི་བ་དང་། འཕེལ་རྒྱས་ཀྱི་སྒུལ་ཤུགས་མི་འདང་བའི་དུས་མཚམས་སུ་གནས་ཏེ་འཕེལ་རྒྱས་ཀྱི“སྣེ་ཁྲིད་མཁན”ཞིག་ལ་དངོས་འབྲེལ་འགྱུར་ཐུབ་མེད་པའི་གནད་དོན་ཡང་མངོན་སུམ་དུ་མཐོང་ཐུབ། དེར་བརྟེན། སྨྱུག་འཛིན་པས་བསམས་པར། རིག་གནས་དུས་ཆེན་སྐྱོན་བྲལ་ངང་འཕེལ་རྒྱས་འགྲོ་བར་སྐུལ་འདེད་གཏོང་དགོས་ན། ས་གནས་ཁག་གི་དོན་དངོས་དང་ཟུང་འབྲེལ་བྱས་ཏེ་གསར་གཏོད་འཕེལ་རྒྱས་ཀྱི་ལམ་བུར་ཡག་པོ་བསྐྱོད་དགོས།
གཅིག་ནས་རང་ངོས་ཀྱི་གནས་ཚུལ་དང་བསྟུན་ནས་ནུས་པས་ལྕོགས་ཚོད་ཀྱིས་སྒྲུབ་དགོས། ཆེད་ལས་མི་སྣས་ཆེད་ལས་བྱ་བ་སྒྲུབ་དགོས་པ་ལྟར་རིག་གནས་དུས་ཆེན་གྱི་གཉེར་འགན་ཡང་ཆེད་ལས་ཚོགས་པར་རྩིས་སྤྲོད་དགོས། ང་ཚོས་དུས་ཆེན་ཆེན་པོ་གཉེར་བའི་བྱེད་ཐབས་ལ་རིམ་གྱིས་འགྱུར་ལྡོག་གཏོང་བ་དང་་ནང་སའི་རིག་གནས་དུས་ཆེན་གཉེར་བའི་གྲུབ་འབྲས་ཉམས་མྱོང་བསྡུ་ལེན་བྱས་ཏེ། ཁྲོམ་ར་ཅན་གྱི་ལམ་བུར་བསྐྱོད་པ་དང་རིག་གནས་དུས་ཆེན་གྱི་གཞི་ཁྱོན་རིམ་གྱིས་རྒྱ་ཆེར་བཏང་ནས་རིག་གནས་དུས་ཆེན་གྱི་ཤུགས་རྐྱེན་ཐེབས་ཤུགས་ཆེ་རུ་གཏོང་དགོས།
གཉིས་ནས་གོང་བུ་འགྲིལ་ཤུགས་ཆེ་རུ་བཏང་ནས་མོས་སེམས་ཟབ་ཏུ་གཏོང་དགོས། རིག་གནས་དུས་ཆེན་ཐད་དང་ཐོག་ས་གནས་དེ་གའི་ཐོན་ཁུངས་ཀྱི་ལེགས་ཆ་སྔོག་འདོན་བྱས་ཏེ་སྤུས་རྟགས་ཀྱི་ཕན་འབྲས་མགྱོགས་མྱུར་ཐོན་པར་བྱེད་དགོས། དེ་དང་ཆབས་ཅིག་ས་གནས་དེའི་མང་ཚོགས་ཀྱིས་རིག་གནས་དུས་ཆེན་ལ་བཅངས་པའི་མོས་སེམས་ཟབ་ཏུ་བཏང་སྟེ། མང་ཚོགས་དེ་བས་མང་བ་རིག་གནས་དུས་ཆེན་ལ་ཞུགས་རྒྱུར་ཡིད་དབང་བཀུག་ནས་སྲོལ་རྒྱུན་རིག་གནས་སྲུང་སྐྱོབ་དང་ས་གནས་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་ལ་སྐུལ་འདེད་གཏོང་བའི་དམིགས་ཡུལ་འགྲུབ་པར་བྱེད་དགོས།
གསུམ་ནས་ཚོང་འགུག་མ་འདྲེན་བྱེད་ཤུགས་ཆེ་རུ་བཏང་ནས་རིག་གནས་དུས་ཆེན་གྱི་ཤུགས་རྐྱེན་ཐེབས་ཤུགས་ཆེ་རུ་གཏོང་དགོས། རིག་གནས་ཡུལ་སྐོར་ཐོན་ལས་འཆར་འགོད་སྔར་བས་བཟང་སྒྲིག་བྱས་ཏེ་མཛེས་སྡུག་ལྡན་པའི་འཚོ་བར་བཅངས་པའི་མང་ཚོགས་ཀྱི་རེ་བ་སྐོང་རྒྱུ་སྔོན་འགྲོར་བྱེད་པ་དང་ཚོང་འགུག་མ་འདྲེན་བྱེད་ཤུགས་ཆེ་རུ་གཏོང་བ། “ཚོང་པ་ཆེན་པོ་དང་ཚོང་པ་ཡག་པོ་འགུགས་པ”བཅས་བྱས་ནས་རིག་གནས་ཡུལ་སྐོར་ཐོན་ལས་ཀྱི་ཞན་ཆ་གསབ་དགོས།
རྩོམ་སྒྲིག་པ།　བདེ་སྒྲོལ།
