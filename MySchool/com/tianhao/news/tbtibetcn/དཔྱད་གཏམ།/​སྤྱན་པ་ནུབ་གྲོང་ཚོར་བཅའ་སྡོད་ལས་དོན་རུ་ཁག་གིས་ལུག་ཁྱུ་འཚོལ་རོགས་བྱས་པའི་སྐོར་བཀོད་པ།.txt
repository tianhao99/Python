​སྤྱན་པ་ནུབ་གྲོང་ཚོར་བཅའ་སྡོད་ལས་དོན་རུ་ཁག་གིས་ལུག་ཁྱུ་འཚོལ་རོགས་བྱས་པའི་སྐོར་བཀོད་པ།

བོད་ལྗོངས་རླུང་འཕྲིན་བརྙན་འཕྲིན་ལས་ཁུངས་ཀྱི་གྲོང་སྡོད་ལས་དོན་རུ་ཁག་ཁག་དགུ་པ་བཅའ་སྡོད་བྱ་ཡུལ་གཞིས་རྩེ་གྲོང་ཁྱེར་ས་དགའ་རྫོང་སྟེང་དཀར་ཤང་སྤྱན་པ་ནུབ་གྲོང་ཚོའི་ས་བབ་མཐོ་ཚད་སྨི་4660ཟིན་ཞིང་། མཐའ་བཞི་མུ་འབྲེལ་རི་བོས་བསྐོར་བ་དང་། དེ་ཁུལ་གྱི་རྩྭ་ཐང་དུ་གྲང་རླུང་འུར་འུར་དུ་ལྡང་ལ། སྤྱང་ཁྱུ་དང་དྲེད་མོང་གང་སར་མཐོང་རྒྱུ་ཡོད།
2020ལོའི་རྨོན་གཉའ་གཅོག་པའི་མཛད་སྒོ་མཇུག་འགྲིལ་ནས་ཡུན་རིང་མ་སོང་བའི་སྐབས་སུ། རྫོང་དང་ཤང་གིས་བཀྲམ་པའི་ཡིག་ཆའི་དགོངས་དོན་གཞིར་བཟུང་། གྲོང་སྡོད་ལས་དོན་རུ་ཁག་དང་གྲོང་ཚོའི“ཨུ་ལྷན་གཉིས”ཀྱིས་གྲོང་ཚོའི་ཡུལ་མི་ཚོའི་བསམ་འཆར་ཉན་བཞིན་གྲོང་ཚོ་རིམ་པའི་མཉམ་ལས་ཁང་ཞིག་འཛུགས་རྒྱུའི་གྲ་སྒྲིག་བྱེད་པ་དང་གྲོང་ཚོས་གསོས་པའི་ལུག་ཆིག་སྟོང་ལྷག་ཙམ་ལ་བརྟེན་ནས་ཡུལ་མི་ཚོའི་འབབ་འཕར་གྱི་སེམས་ཤུགས་འཕེལ་བར་བྱེད་པའི་འཆར་གཞི་བཏིང་། ཚང་མས་སེམས་ཤུགས་གཅིག་སྒྲིལ་དང་རེ་བ་ཆེན་པོ་འཆང་བཞིན་མཉམ་ལས་ཁང་འཛུགས་རྒྱུའི་གྲ་སྒྲིག་བྱེད་པའི་སྐབས་སུ། ཟླ་4ཚེས་15ཉིན་གྱི་ཆུ་ཚོད་22ཙམ་ལ་གློ་བུར་དུ་གྲོང་ཚོ་ཨུ་ལྷན་ལ་གནས་ཚུལ་ཞིག་འབྱོར་བ་སྟེ། ལུག་རྫི་བས་ཡིད་གཟབ་མ་བྱས་པའི་དབང་གིས། གྲོང་ཚོའི་ལུག་འཚོ་ས་ཞིག་གི་ལུག་400ལྷག་ཙམ་གར་སོང་ཆ་མེད་དུ་གྱུར་བ་རེད། གནས་ཚུལ་དེ་ས་མ་འབྲོག་ཡིན་པའི་སྤྱན་པ་ནུབ་གྲོང་ཚོའི་ངོས་ནས་བརྗོད་ན། གཏམ་ངན་ཞིག་རང་ཡིན་པས། ཡུལ་མི་ཚང་མར་སེམས་ཁྲལ་ཆེན་པོ་བྱུང་བ་རེད། གང་ལགས་ཤེ་ན། དེ་གོང་སྤྱན་པ་ནུབ་གྲོང་ཚོའི་ཉེ་འཁོར་གྱི་སྤྱང་ཁྱུས་གྲོང་ཚོའི་ལུག་བཅུ་གྲངས་ཁ་ཤས་བསད་པས། མང་ཚོགས་ལ་གྱོང་གུན་ཆེན་པོ་ཕོག གྲོང་ཚོ་ཨུ་ལྷན་གྱི་ཀྲུའུ་རེན་བསོད་ནམས་དོན་གྲུབ་སེམས་ཁྲལ་ཆེན་པོ་བྱུང་བཞིན“གལ་སྲིད་ལུག་ཁྱུ་ལམ་སེང་མ་རྙེད་ན། སྤྱང་ཀིས་བཟའ་སྲིད”ཅེས་བརྗོད་པ་དང་། ཡུལ་མི་ཟླ་བས“སྤྱན་པ་ནུབ་གྲོང་ཚོའི་ཉེ་འཁོར་གྱི་སྤྱང་ཀི་གཤིས་ཀ་རྩུབ་པོ་ཡོད། དེ་ཚོས་ལུག་བཟུང་རྗེས་མཇིང་པར་སོ་བརྒྱབ་ནས་ཁྲག་དོན་རྗེས་བྲོས་འགྲོ་གི་ཡོད”ཅེས་བརྗོད།
མང་ཚོགས་ཀྱི་ཁེ་ཕན་དོན་ཆུང་མིན། འཕྲལ་མ་ཉིད་དུ་མང་ཚོགས་ཀྱི་རྒྱུ་ནོར་མྱུར་སྐྱོབ་བྱས་ནས་གྱོང་གུན་དམའ་ཤོས་སུ་གཏོང་གང་ཐུབ་བྱེད་ཆེད། སེམས་འཚབ་ཆེན་པོ་ལངས་པའི་གྲོང་སྡོད་ལས་དོན་རུ་ཁག་གིས་གྲོང་ཚོའི“ཨུ་ལྷན་གཉིས”དང་ཛ་དྲག་གྲོས་མོལ་བྱས་རྗེས། ཡུལ་མི་སྒྲིག་འཛུགས་བྱས་ནས་མཚན་མོ་དེ་རང་དུ་ལུག་ཁྱུ་འཚོལ་བར་འགྲོ་བའི་ཐག་བཅད། ས་བབ་མཐོ་ཚད་སྨི་5600ཟིན་པའི་ལུག་འཚོ་ཡུལ་དུ་ལས་དོན་རུག་ཁག་གིས་ཡུལ་མིའི་སྣེ་ཁྲིད་དེ་ཁག་དབྱེ་ནས་གང་སར་ལུག་ཁྱུ་ཡང་ཡང་བཙལ་བ་རེད། སྤྱང་ཁྱུ་འདྲོགས་པ་དང་ད་དུང་མ་རྙེད་པའི་ལུག་ཁྱུ་སྲུང་སྐྱོང་བྱེད་ཆེད། རླངས་འཁོར་དང་སྦག་སྦག་འཁོར་ལོའི་དུང་བརྡ་རི་ཁུལ་གྱི་གང་སར་བསྒྲགས་པ་མ་ཟད། ད་དུང་རླངས་འཁོར་གྱི་གློག་སྒྲོན་དང་སྦི་ཅི་ལིའི་འོད་ཕྱོགས་བཞི་གང་སར་སྤར་བ་རེད། ཆུ་ཚོད་5ལྷག་ཙམ་བཙལ་ཀྱང་། ད་དུང་ལུག་ཁྱུ་རྙེད་མེད་པ་དང་། ལུག་ཁྱུ་འཚོལ་མཁན་རྣམས་ངལ་དུབ་ཀྱིས་མནར། ལས་དོན་རུ་ཁག་དང་གྲོང་ཚོའི་ཨུ་ལྷན་གཉིས་ཀྱིས། བསམ་ཡུལ་ལས་འདས་པའི་གནས་ཚུལ་མི་ཐོན་པ་བྱེད་ཆེད། ཚང་མ་སྔོན་ལ་ངལ་གསོ་བར་བཏང་བ་དང་། ནམ་ལངས་རྗེས་སླར་ཡང་གཞི་ཁྱོན་ཆེན་པོས་འཚོལ་རྒྱུའི་ཐག་བཅད། ངལ་དུབ་ཀྱིས་མནར་ནས་འགུལ་ཡང་མི་ཐུབ་པའི་ལས་དོན་རུ་ཁག་གི་རུ་མི་གྲོང་ཚོ་ཨུ་ལྷན་དུ་ལོག་རྗེས་ཁ་ངོ་ལག་བཤལ་བྱེད་ཁོམ་མ་བཏོདཔར་གཉིད་ལ་ཡུར། གཟུགས་པོ་ཡག་ཤོས་ཡིན་པ་དང་འཁོར་རྩལ་བྱང་ཆུབ་པའི་ལས་དོན་རུ་ཁག་གི་ཁ་ལོ་བ་བསོད་ནམས་ཕུན་ཚོགས་ད་ཐེངས་ལུག་ཁྱུ་འཚོལ་བར་ཞུགས་པ་བརྒྱུད། ས་བབ་མཐོ་ཚད་སྨི་5600ཟིན་པའི་གཞུང་ལམ་ཀྱག་ཀྱོག་དང་ལུག་འཚོ་སར་ངོས་འཛིན་གསར་པ་བྱུང་ཞིང་། ཁོང་གིས“དངོས་གནས་མཐོ་པོ་འདུག ལྷག་པར་དུ་བྲག་རི་གཡང་གཟར་འགྲམ་གྱི་གངས་འཁྱག་ལམ་དུམ་བུར་སྐྱོད་སྐབས་རང་རྐང་པ་འདར་གྱི་འདུག”ཅེས་བརྗོད།
ཉིན་གཉིས་པའི་ཞོགས་པ་སྔ་པོར། ད་དུང་ངལ་གསོ་ཡག་པོ་མ་ཐེབས་པའི་ལས་དོན་རུ་ཁག་གི་རུ་མིས་ཉིན་དང་པོར་ལུག་འཚོལ་རིང་འཁྱགས་ནས་ན་བ་དང་གཟུགས་པོར་ཤུགས་མེད་པའི་རུ་མི་གཞན་དག་བཀོད་སྒྲིག་ཡག་པོ་བྱས་རྗེས་རྩམ་པ་དང་འཐུང་ཆུ་ཁྱེར་ནས་ཡུལ་མི་ཚོ་དང་མཉམ་དུ་ལུག་འཚོལ་བར་བསྐྱོད། གྲང་རླུང་འུར་འུར་དུ་ལྡང་བའི་རི་སྟེང་དང་དབེན་ཞིང་འཇམ་པའི་གྲོག་རོང་དུ་རུ་མི་དང་ཡུལ་མི་ཚོས་དཀའ་ལས་ཚད་མེད་བརྒྱབ་ནས་ལུག་ཁྱུ་འཚོལ་བ་དང་། ལྟོགས་པའི་དུས་སུ་སྤགས་ཟ་བ་དང་། སྐོམ་པའི་དུས་སུ་ཆུ་དམ་ནང་གི་ཆུ་གྲང་མོ་བཏུངས། ཡུལ་མི་ཚོས་ལས་དོན་རུ་ཁག་གི་རུ་མི་ངལ་གསོ་བར་རྒྱུགས་ཞེས་བཤད་ཀྱང་རུ་མི་ཚོས་མ་ཉན་པར“ངལ་གསོ་བའི་བསམ་བློ་མི་འདུག ལུག་ཁྱུ་མ་རྙེད་བར་ལོག་གཏན་ནས་ལོག་གི་མིན”ཞེས་བརྗོད། ཆུ་ཚོད་24བསྟུད་མར་བཙལ་བ་དང་སྐོར་ཞིབ་བྱས་པ་བརྒྱུད། མཐར་ལུག་ཁྱུ་རྙེད་པ་རེད། སྤྱང་ཁྱུས་བསད་པའི་ལུག་70ཕུད། མང་ཆེ་བ་བདེ་མོ་ཐང་མ་ཡིན་པ་རེད། ལུག་ཁྱུ་རྙེད་པའི་སྐབས་སུ་རུ་མི་ཚོ་དགའ་བའི་མིག་ཆུ་ཤོར་བཞིན་ཡུལ་མི་ཚོ་དང་མཉམ་དུ་དགའ་འབོད་བྱས། རུ་མི་དང་ཡུལ་མི་ཚོ་ལུག་ཁྱུ་དེད་ནས་གྲོང་ཚོར་ལོག་སྐབས། གྲོང་ཚོའི་ཡུལ་མི་གཞན་དག་ཚོས་དགའ་བསུ་ཚད་མེད་ཞུས་པ་དང་། ཚང་མས་ལ་དུག་ཚབས་ཆེན་ཕོག་པ་དང་། ངལ་དུབ་ཀྱིས་མནར་བ། མཆུ་ཏོ་སྨུག་པོར་གྱུར་བ། གདོང་མདོག་ཤོར་བ་བཅས་ཀྱི་ལས་དོན་རུ་ཁག་གི་རུ་མི་ཚོར་བསྔགས་བརྗོད་ཆེན་པོ་བྱས་པ་རེད།
རི་སྟེང་དུ་ལུག་ཁྱུ་འཚོལ་བ་ནི་གྲོང་སྡོད་ལས་དོན་རུ་ཁག་གི་ངོས་ནས་བརྗོད་ན་བརྗོད་རིན་མེད་པའི་དོན་དག་ཆུང་ཙག་ཅིག་ཡིན་མོད། འོན་ཀྱང་གྲོང་སྡོད་ལས་དོན་རུ་ཁག་གིས་མང་ཚོགས་ཀྱིས་བསམ་བློ་གཏོང་སར་བསམ་བློ་གཏོང་བ་དང་མང་ཚོགས་ཀྱིས་སེམས་ཁྲལ་བྱེད་སར་སེམས་ཁྲལ་བྱེད་པའི་སྤྱོད་ཚུལ་བཟང་པོར་གྲོང་ཚོ་ཡོངས་ཀྱི་མང་ཚོགས་ཀྱི་བསྔགས་བརྗོད་ཆེན་པོ་ཐོབ་པ་དང་། ལས་དོན་རུ་ཁག་ནི་ཏང་གིས་མང་ཚོགས་ལ་བྱ་བ་དངོས་སྒྲུབ་པར་མངགས་པའི་གཉེན་ཉེ་ཡིན་ཞེས་བརྗོད་ཀྱི་ཡོད།
