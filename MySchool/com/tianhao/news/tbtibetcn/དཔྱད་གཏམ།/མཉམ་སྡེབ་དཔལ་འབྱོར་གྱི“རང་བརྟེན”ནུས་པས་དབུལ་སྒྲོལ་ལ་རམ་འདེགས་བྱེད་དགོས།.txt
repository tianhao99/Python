མཉམ་སྡེབ་དཔལ་འབྱོར་གྱི“རང་བརྟེན”ནུས་པས་དབུལ་སྒྲོལ་ལ་རམ་འདེགས་བྱེད་དགོས།

བོད་རང་སྐྱོང་ལྗོངས་ཏང་ཨུད་ཀྱི་ཧྲུའུ་ཅི་ཝུའུ་དབྱིང་ཅེ་དགེ་རྒྱས་རྫོང་དུ་དབུལ་སྒྲོལ་འགག་སྒྲོལ་ལས་དོན་ལ་ཞིབ་བཤེར་དང་མཛུབ་ཁྲིད་གནང་སྐབས། གྲོང་ཚོའི་མཉམ་སྡེབ་དཔལ་འབྱོར་འཕེལ་རྒྱས་གཏོང་རྒྱུ་ནི་མང་ཚོགས་ཀྱི་ཡོང་འབབ་མཐོ་རུ་གཏོང་བའི་ཐབས་ལམ་གལ་ཆེན་ཞིག་ཡིན་པས། རིམ་ཁག་སྡེ་ཚན་ཁག་གིས་ཐོན་ཁུངས་ཀྱི་ལེགས་ཆ་དེ་ཐོན་ལས་ཀྱི་ལེགས་ཆར་བསྒྱུར་རྒྱུར་སྐུལ་འདེད་བཏང་ནས། གྲོང་གསེབ་ཀྱི་ཐོན་ལས་རྒྱ་ཆེར་གཏོང་རྒྱུར་རྒྱབ་སྐྱོར་བྱས་ཏེ་གྲོང་ཚོའི་མཉམ་སྡེབ་དཔལ་འབྱོར་རྒྱུན་ཆད་མེད་པར་སྟོབས་ཆེར་གཏོང་བ་དང་། མང་ཚོགས་ལས་ཞུགས་ལ་སྣེ་ཁྲིད་བྱེད་པ། མང་ཚོགས་ལ་ཡོང་འབབ་འཕར་སྣོན་ཡོང་བ་བཅས་བྱེད་དགོས་ཞེས་ནན་བཤད་གནང་ཡོད།
མཉམ་སྡེབ་དཔལ་འབྱོར་ནི་གྲོང་སྡེའི་དཔལ་འབྱོར་གྱི་གྲུབ་ཆ་གལ་ཆེན་ཞིག་ཡིན་ལ། ཞིང་ལས་ཀྱི་ཕན་འབྲས་ཆེ་རུ་གཏོང་བ་དང་། ཞིང་པའི་ཡོང་འབབ་འཕར་སྣོན། གྲོང་གསེབ་དར་རྒྱས་དང་བརྟན་ལྷིང་བཅས་ལ་སྐུལ་འདེད་གཏོང་བའི་རྨང་གཞི་གལ་ཆེན་ཞིག་ཡིན། གྲོང་ཚོའི་མཉམ་སྡེབ་དཔལ་འབྱོར་འཕེལ་རྒྱས་གཏོང་རྒྱུ་དེ་དབུལ་སྒྲོལ་འགག་སྒྲོལ་དང་ཟུང་འབྲེལ་གནད་དུ་འཁེལ་བ་ཞིག་འཚོལ་རྒྱུ་ནི། དབུལ་ཕོངས་ས་ཁུལ་གྱི“གཞན་བརྟེན”ནས“རང་བརྟེན”བྱེད་ནུས་ལ་འགྱུར་ལྡོག་གཏོང་བ་དང་། དབུལ་ཕོངས་མང་ཚོགས་ཀྱི་དབུལ་སྒྲོལ་གྱི་ནང་ཤུགས་ཆེ་རུ་གཏོང་བ། གནད་འཕིགས་དབུལ་སྐྱོར་གྱི་སྤུས་ཚད་དང་ཕན་འབྲས་ལེགས་སུ་གཏོང་བ་བཅས་ཀྱི་ཐབས་ལམ་བཟང་པོ་ཞིག་རེད།
བོད་རང་ལྗོངས་ཀྱི་ས་ཁོངས་ཀྱི་ཧེ་བག་ཆེན་པོ་ཡོད་པ་དང་ས་གནས་ཁག་གི་ཐོན་ཁུངས་ཀྱི་ལེགས་ཆ་ཡང་མི་འདྲ་བས། གྲོང་ཚོའི་མཉམ་སྡེབ་དཔལ་འབྱོར་གྱི“རང་བརྟེན”ནུས་པ་སྐུལ་སློང་བྱེད་པར་རིམ་ཁག་སྡེ་ཚན་ཁག་གིས་ས་གནས་དེ་གའི་ཁྱད་ལྡན་ལེགས་ཆའི་ཐོན་ལས་ཤེས་རྟོགས་དང་། འདོན་སྤེལ། འཕེལ་རྒྱས་བཅས་ཧུར་ཐག་བཏང་ནས་མཉམ་སྡེབ་དཔལ་འབྱོར་དང་དམངས་ཕྱུག་ཐོན་ལས་འཕེལ་རྒྱས་གཏོང་བའི་བསམ་གཞིགས་ཁ་གསལ་པོ་བཟོ་དགོས་པ་དང་། གྲོང་ཁྱེར་དང་གྲོང་རྡལ་གྱི་ལས་ཞུགས་དང་། ཐག་ཉེ་ས་དང་སྟབས་བདེ་ས། སྒྲུབ་ཐུབ་པ་དང་སྒྲུབ་མཁས་པ་བཅས་དབར་གྱི་འབྲེལ་བ་ཐག་གཅོད་ཡང་དག་བྱས་ནས། ཞིང་འབྲོག་མང་ཚོགས་ཀྱི་རྩལ་ནུས་གསོ་སྦྱོང་ལ་ཤུགས་སྣོན་བརྒྱབ་སྟེ་ཞིང་དར་དང་། ཞིང་ཕན། ཞིང་ཕྱུག་གི་སྲིད་ཇུས་དོན་འཁྱོལ་ཡག་པོ་བྱས་ཐོག་ཞིང་འབྲོག་མང་ཚོགས་ཀྱི་ཕྱུག་འགྱུར་གྱི་ནུས་པ་ཆེ་རུ་བཏང་ནས་མང་ཚོགས་རྣམས་མཉམ་སྡེབ་དཔལ་འབྱོར་གོང་འཕེལ་གཏོང་བའི་ནང་ལས་ཞུགས་ཐུབ་པ་དང་ཡོང་འབབ་འཕར་བ། ཕྱུག་འགྱུར་ཡོང་བ་བཅས་བྱེད་དགོས།
གྲོང་སྡེའི་མཉམ་སྡེབ་དཔལ་འབྱོར་འཕེལ་རྒྱས་གཏོང་རྒྱུ་ནི་“བྱེད་ཐེངས་གཅིག་ལ་སྒྲུབ་ཐུབ་པ”ཞིག་མ་ཡིན། དེ་ནི“སྙིང་རུས་ཅན་གྱིས་རྡོ་ལ་ཨེ་ཁུང་ཕུག”ཞེས་པའི་དཔེ་ལྟར་རྒྱུན་འཁྱོངས་དང་གོམས་པ་རིམ་བགྲོད་ཀྱིས་ཡར་རྒྱས་ཡོང་བ་བྱེད་དགོས། རིམ་ཁག་སྡེ་ཚན་ཁག་གིས་རྒྱ་ཆེའི་ལས་བྱེད་པ་དང་མང་ཚོགས་ཀྱི་གྲོང་གསེབ་མཉམ་སྡེབ་དཔལ་འབྱོར་གོང་སྤེལ་གྱི་ཧུར་སེམས་དང་རང་འགུལ་བྱེད་སེམས་ཐད་སྐུལ་སློང་བྱས་ནས།
ས་གནས་དེ་གའི་ཁྱད་ཆོས་ལྡན་པ་དང་གཞི་རིམ་གྱི་དོན་དངོས་དང་མཐུན་པ་བཅས་ཀྱི་མཉམ་སྡེབ་དཔལ་འབྱོར་འཕེལ་རྒྱས་ཀྱི་ལམ་བུའི་ཐོག་དངོས་སུ་བསྐྱོད་དེ་དབུལ་སྒྲོལ་འགག་སྒྲོལ་དམག་འཐབ་ཕྱོགས་ཡོངས་ནས་འབྱོར་འབྲིང་སྤྱི་ཚོགས་སྐྲུན་ཐུབ་པའི་ཆེད་དུ་དགོས་ངེས་ཀྱི་ལེགས་སྐྱེས་འབུལ་དགོས།
