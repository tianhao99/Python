སླར་ཡང་ལམ་བུ་གསར་པར་བསྐྱོད་ནས་ནུབ་རྒྱུད་ཁུལ་ལ་ལྟ། རྒྱུན་མཐུད་འབད་འཐབ་ལྷོད་མེད་བྱས་ནས་རྣམ་པ་གསར་པ་གཏོད།

སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ནུབ་རྒྱུད་ཐོན་འབྱེད་ཆེ་མོར་སྐུལ་འདེད་བཏང་ནས་ལེའུ་གསར་པ་རྩོམ་རྒྱུའི་འཆར་འགོད་གནང་བ།
ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ནུབ་རྒྱུད་ས་ཁུལ་གྱི་དཔལ་འབྱོར་དང་སྤྱི་ཚོགས་རྒྱུན་མཐུད་དང་སྐྱོན་བྲལ་ངང་འཕེལ་རྒྱས་འགྲོ་རྒྱུར་ཚད་མཐོའི་མཐོང་ཆེན་གནང་ནས་ནུབ་རྒྱུད་ཞིང་ཆེན་དུ་རྟོག་ཞིབ་ཐེངས་20ལྷག་ཙམ་གནང་བ་དང་། གཞི་རིམ་དང་མཐའ་མཚམས་ཀྱི་འཐབ་ས་དང་པོར་ཕེབས་ཏེ་གསུང་བཤད་གལ་ཆེན་རབ་དང་རིམ་པ་གནང་ནས་དུས་རབས་གསར་པའི་ནུབ་རྒྱུད་ཐོན་འབྱེད་ཆེ་མོར་ཁ་ཕྱོགས་གཏན་འཁེལ་གནང་ཡོད།
མི་འབོར་དབུལ་པོ་ཁྲི་5000ལྷག་ཙམ་ཕྱོགས་ཡོངས་ནས་དབུལ་སྒྲོལ་བྱུང་བ་དང་། ནུས་རྒྱུའི་ལས་གྲྭ་ཆེ་མོ་སྔ་རྗེས་སུ་ལས་མཇུག་འགྲིལ་བ། ཐོན་ལས་གསར་པ་དང་ལས་རྣམ་གསར་པ་དབྱར་མཚོ་རྒྱས་པ་ལྟར་འཕེལ་རྒྱས་ཕྱིན་པ་ལ་སོགས་དེ་བས་མཛེས་སྡུག་ལྡན་པ་དང་། དེ་བས་སྒོ་དབྱེ། དེ་བས་གསོན་ཤུགས་ལྡན་པ་བཅས་ཀྱི་ཀྲུང་གོའི་ནུབ་རྒྱུད་ཀྱིས་འགོ་འཛུགས་ས་གསར་པའི་ཐོག་བབ་བསྟུན་འཕྲལ་སྒྲུབ་ཀྱིས་སྤུས་ཚད་མཐོ་བའི་འཕེལ་རྒྱས་ཀྱི་རྣམ་པ་གསར་པ་གཏོད་པ་དང་ས་ཁོངས་མཐུན་སྦྱོར་འཕེལ་རྒྱས་ཀྱི་ལེའུ་གསར་པ་རྩོམ་བཞིན་ཡོད།
དབུལ་སྒྲོལ་གྱི་གྲུབ་འབྲས་སྲ་བརྟན་དུ་བཏང་ནས་རྒྱུན་མཐུད་འཕེལ་རྒྱས་ཀྱི་སྒུལ་ནུས་གསར་པ་རྒྱུན་ཆད་མེད་པར་འདོན་སྤེལ་བྱས་པ།
ནུབ་རྒྱུད་ས་ཁུལ་ནི་དབུལ་སྒྲོལ་འགག་སྒྲོལ་དམག་འཐབ་ཀྱི་གཡུལ་ས་གཙོ་བོ་ཡིན་ཞིང་། “ཁུལ་གསུམ་དང་ཀྲོའུ་གསུམ”གྱི་ཤིན་ཏུ་དབུལ་བའི་ས་ཁུལ་ཚང་མ་ནུབ་རྒྱུད་དུ་གནས་ཡོད། འདི་ལོ་ཀྲུང་གོས་དུས་བཀག་ལྟར་འབྱོར་འབྲིང་སྤྱི་ཚོགས་ཕྱོགས་ཡོངས་ནས་བསྐྲུན་པ་དང་ཆབས་ཅིག་ནུབ་རྒྱུད་ས་ཁུལ་གྱིས་དབུལ་སྒྲོལ་འགག་སྒྲོལ་གྱི་རྒྱུགས་ལན་ཡག་པོ་ཞིག་ཕུལ་ཞིང་། 2012ལོ་ནས་བཟུང་ནུབ་རྒྱུད་ས་ཁུལ་གྱི་མི་འབོར་དབུལ་པོ་ཁྲི་5086ཕྱོགས་ཡོངས་ནས་དབུལ་སྒྲོལ་ཐུབ་པ་དང་རྫོང་དབུལ་པོ་568ཚང་མ་དབུལ་ཞྭ་ཕུད་ཡོད།

2021ལོའི་དཔྱིད་གསར་དུས་ཆེན་འཆར་ཉེའི་སྐབས་སུ་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཀུའེ་ཀྲོའུ་རུ་རྟོག་ཞིབ་གནང་སྐབས་ཆེད་མངགས་ཧྭ་ཝུའུ་གྲོང་ཚོར་ཕེབས་པ་རེད། “ང་ཚོས་ད་དུང་དབུལ་སྒྲོལ་གྱི་གྲུབ་འབྲས་སྲ་བརྟན་དུ་གཏོང་བ་དང་། གྲོང་གསེབ་དར་རྒྱས་ལ་མུ་མཐུད་སྐུལ་འདེད་གཏོང་བ། སྔོན་གཏན་འཁེལ་བའི་དམིགས་ཚད་ལྟར་ཏན་ཏན་ཏིག་ཏིག་ངང་མདུན་ཕྱོགས་སུ་སྐྱོད་པ་བཅས་བྱས་ནས་ཐོན་ལས་འཕེལ་རྒྱས་ཡག་པོ་གཏོང་བ་དང་། གྲོང་གསེབ་དེ་བས་འཛུགས་སྐྲུན་ཡག་པོ་བྱེད་པ། དེ་བས་མཛེས་སྡུག་ལྡན་པའི་འཚོ་བ་གཏོད་པ་བཅས་བྱེད་དགོས” ཞེས་པའི་སྤྱི་ཁྱབ་ཧྲུའུ་ཅིའི་བཀའ་མོལ་དེར་དེ་གར་ཡོད་པའི་མི་ཚོགས་ཀྱི་ཐལ་མོའི་རྡེབ་སྒྲ་དང་དགའ་འབོད་ཡང་ཡང་ཐོབ།
“ཡུལ་ཕྱོགས་གཅིག་གི་ས་ཆུས་ཡུལ་ཕྱོགས་གཅིག་གི་མི་གསོ་མི་ཐུབ་པའི”དཀའ་གནད་དེ་སྔོན་ཆད་ནུབ་རྒྱུད་ས་ཁུལ་གྱི་དམངས་ཚོགས་ཚོས་བརྗེད་ཐབས་བྲལ་བ་ཞིག་རེད། འོན་ཀྱང་ད་ཆ་ནུབ་རྒྱུད་ས་ཁུལ་གྱི་མི་དམངས་མང་ཚོགས་རྣམས་འཚོ་བ་ཡག་པོ་སྐྱེལ་རྒྱུ་བྱུང་བ་དང་རྒྱང་སྐྱོད་ཀྱི་ལམ་བུ་གསར་པར་བསྐྱོད་པ་དེ་ནི་ལོ་མང་རིང་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ས་ཁོངས་མཐུན་སྦྱོར་འཕེལ་རྒྱས་དང་། མཉམ་སྡེབ་འཕེལ་རྒྱས། ཐུན་མོང་འཕེལ་རྒྱས་བཅས་ལ་སྐུལ་འདེད་གཏོང་བའི་ཐད་ཐུགས་ཁྲལ་དང་ཇུས་འགོད་གནང་བ་དང་ཁ་འབྲལ་ཐབས་མེད།
“དུས་བབ་དང་ལས་འགན་གྱི་འགྱུར་ལྡོག་དང་འཚམ་པར་བྱས་ཏེ། དབུལ་སྒྲོལ་འགག་སྒྲོལ་གྱི་གྲུབ་འབྲས་སྲ་བརྟན་དང་རྒྱ་སྐྱེད་གཏོང་བ་དང་གྲོང་གསེབ་དར་རྒྱས་ལ་ཕྱོགས་ཡོངས་ནས་སྐུལ་འདེད་གཏོང་རྒྱུར་དམིགས་ནས། ཤར་རྒྱུད་དང་ནུབ་རྒྱུད་རོགས་ལས་དང་གནས་གཏན་འཁེལ་གྱི་རོགས་སྐྱོར་ལས་དོན་གཏིང་ཟབ་ཏུ་གཏོང་དགོས”
འདི་ལོའི་ཟླ་4པར། ཉིང་ཞ་རུ་འཚོགས་པའི་རྒྱལ་ཡོངས་ཀྱི་ཤར་རྒྱུད་དང་ནུབ་རྒྱུད་རོགས་ལས་དང་ཀྲུང་དབྱང་ཚན་པའི་གནས་གཏན་འཁེལ་གྱི་རོགས་སྐྱོར་ལས་དོན་གྱི་སྐུལ་སྤེལ་ཚོགས་འདུའི་ཐོག སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མཛུབ་སྟོན་གལ་ཆེན་བརྒྱུད་བསྒྲགས་དང་སློབ་སྦྱོང་བྱས་ཤིང་། ཤར་རྒྱུད་དང་ནུབ་རྒྱུད་རོགས་ལས་དང་གནས་གཏན་འཁེལ་གྱི་རོགས་སྐྱོར་ལས་དོན་ཐད་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མཛུབ་སྟོན་གལ་ཆེན་གྱིས་ངེས་གནས་གསལ་སྟོན་གནང་བ་སྟེ། ཏང་ཀྲུང་དབྱང་གིས་ས་ཁོངས་མཐུན་སྦྱོར་འཕེལ་རྒྱས་ལ་སྐུལ་འདེད་གཏོང་བ་དང་ཐུན་མོང་འབྱོར་ཕྱུག་ལ་སྐུལ་འདེད་གཏོང་བར་དམིགས་ནས་བཏོན་པའི་ཐབས་ཇུས་གལ་ཆེན་དེ་རེད།
འབད་འབུངས་ཡར་བརྩོན་གྱི་ལོ་ཟླ་བརྒྱུད་དེ། འཕོ་འགྱུར་ཆེན་པོའི་དཔང་པོ་བྱས་ནས་རྣམ་པ་གསར་རྐྱང་ཞིག་གཏོད།
ནུབ་རྒྱུད་ཀྱི་ས་གཞི་ཆེ་མོར་བལྟས་ཚེ། དབུལ་སྒྲོལ་འགག་སྒྲོལ་ནས་གྲོང་གསེབ་དར་རྒྱས་གཏོང་བའི་བར་གྱི་ལས་དོན་ཚ་ཚ་འུར་འུར་ངང་སྤེལ་བཞིན་ཡོད།
ཞའོ་ལེང་ཧྲན་ཟེར་བའི་ཡུན་ནན་ཞིང་ཆེན་ལི་ཅང་གྲོང་ཁྱེར་ཉིང་ལང་དབྱི་རིགས་རང་སྐྱོང་རྫོང་དུ། ཉེ་བའི་ལོ་ཤས་རིང་ཧྲང་ཧའེ་དང་ཡུན་ནན་གྱི་མཉམ་ལས་དང་། ཚན་རྩལ་འདེགས་སྐྱོར། ཁེ་ལས་ཀྱི་སྣེ་ཁྲིད་བཅས་ལ་བརྟེན་ནས་ཡུན་ནན་ནུབ་བྱང་རྒྱུད་ཀྱི་ཞོག་ཁོག་དུག་སེལ་འདེབས་གསོ་རྟེན་གཞི་ཆེ་ཤོས་ཤིག་བཏོད་པས་ཞོག་ཁོག་དེ“འཚོ་རྟེན་ཞོག་ཁོག”ནས“ཕྱུག་འགྱུར་ཞོག་ཁོག”ཏུ་གྱུར་ཏེ་ཐོན་ལས་དར་རྒྱས་ཀྱི་གཏིང་ཤུགས་རྒྱུན་ཆད་མེད་པར་འདོན་སྤེལ་བྱེད་བཞིན་ཡོད།
ཉེ་བའི་ལོ་ཤས་རིང་། ནུབ་རྒྱུད་ས་ཁུལ་གྱིས་རང་ངོས་ཀྱི་ལེགས་ཆ་དང་ཟུང་འབྲེལ་བྱས་ཏེ། སྲོལ་རྒྱུན་གྱི་ཐོན་ལས་མཐོ་འབྲིང་རིམ་པར་རིམ་སྤོར་ཡོང་རྒྱུར་སྐུལ་འདེད་བཏང་བ་མ་ཟད། ཁྱད་ལྡན་ཐོན་ལས་སྔར་བས་སྐྱེད་སྲིང་དང་འཕེལ་རྒྱས་བཏང་བ་དང་། ནུས་རྒྱུ་གཙང་མ་དང་། གྲངས་གཞི་ཆེ་མོ། གྲངས་འཛིན་དཔལ་འབྱོར་ཐོན་ལས་སོགས་དཔལ་འབྱོར་གསར་པ་དབྱར་མཚོ་རྒྱས་པ་ལྟར་འཕེལ་རྒྱས་ཕྱིན་ནས་འཕེལ་རྒྱས་ཀྱི་སྒུལ་ནུས་གསར་པ་སྐྱེད་སྲིང་ཐུབ་ཡོད།

ནུབ་རྒྱུད་ས་ཁུལ་ནི་རང་རྒྱལ་གྱི་སྐྱེ་ཁམས་ཀྱི་བདེ་འཇགས་སྲུང་ཡོལ་གལ་ཆེན་ཞིག་ཡིན་ལ། འབྲི་ཆུ་དང་། རྨ་ཆུ། རྫ་ཆུ་སོགས་གཙང་པོ་དང་ཆུ་བོ་ཆེ་གྲས་མང་པོའི་ཆུ་འགོ་ཡང་ཡིན། ནུབ་རྒྱུད་ཀྱི་སྐྱེ་ཁམས་ཁོར་ཡུག་གི་གནད་དོན་དེ་ནུབ་རྒྱུད་ས་ཁུལ་དང་འབྲེལ་བ་ཡོད་པ་མ་ཟད། རྒྱལ་ཡོངས་དང་ཐ་ན་ཀྲུང་ཧྭ་མི་རིགས་ཀྱི་བུ་རབས་ཚ་རྒྱུད་དང་ཡང་འབྲེལ་བ་ཡོད།
“སྐྱེ་ཁམས་ཁོར་ཡུག་སྲུང་སྐྱོང་བྱ་རྒྱུ་དེ་སྤུས་ཚད་མཐོ་བའི་འཕེལ་རྒྱས་ཀྱི་གཞི་རྩའི་སྔོན་འགྲོའི་ཆ་རྐྱེན་དང་འགྱུར་མེད་གཅུན་འདོམས་སུ་བརྩི་དགོས”དང“ཡང་དག་པའི་སྐྱེ་ཁམས་ལྟ་བ་དང་འཕེལ་རྒྱས་ཀྱི་ལྟ་བ་མཐའ་འཁྱོངས་བྱེད་དགོས”སོགས་ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ནུབ་རྒྱུད་ཞིང་ཆེན་དུ་རྟོག་ཞིབ་གནང་སྐབས་སྐྱེ་ཁམས་སྲུང་སྐྱོང་དང“རི་སྔོན་ཆུ་དྭངས་གསེར་དངུལ་རི་ལས་ལྷག་པའི”འདུ་ཤེས་མགོ་ནས་མཇུག་བར་ཁྱབ་པར་བྱེད་དགོས་ཞེས་ཐོག་མཐའ་བར་གསུམ་དུ་ནན་བཤད་གནང་ཡོད།
ལོ་མང་རིང་། ནུབ་རྒྱུད་ས་ཁུལ་གྱིས་སྐྱེ་ཁམས་ཁོར་ཡུག་སྲུང་སྐྱོང་བྱ་རྒྱུ་དེ་མངོན་གསལ་དོད་པའི་གནས་བབ་གལ་ཆེན་ཐོག་བཞག་སྟེ། རྨོ་བསྐྱུར་ནགས་གསོ་དང་། ཕྱུགས་དོར་རྩྭ་གསོ། རང་བྱུང་ནགས་ཚལ་སྲུང་སྐྱོང་། བྱང་གསུམ་འགོག་སྲུང་ནགས་ཚལ། བྱེ་རྡོ་ཅན་དུ་འགྱུར་རིགས་ཕྱོགས་བསྡུས་བཅོས་སྐྱོང་སོགས་སྐྱེ་ཁམས་ཀྱི་འདུ་འགོད་གལ་ཆེན་ལག་བསྟར་གཏིང་ཟབ་བྱས་ནས་སྐྱེ་ཁམས་ཁོར་ཡུག་གི་སྤུས་ཚད་རྒྱུན་མཐུད་ལེགས་སུ་བཏང་ཡོད། 2020ལོའི་ལོ་མཇུག་བར། ནུབ་རྒྱུད་ས་ཁུལ་གྱིས་རིམ་རྩིས་བྱས་ན་རྨོ་བསྐྱུར་ནགས་གསོ་དང་རྩྭ་གསོ་མུའུ་དུང་ཕྱུར་1.37ལྷག་ཙམ་བྱས་པ་དང་ནགས་ཚལ་ཁྱབ་ཚད་19.3%ལས་བརྒལ་ཡོད།
བོད་དུ་སྐྱེ་ཁམས་སྲུང་སྐྱོང་དམར་ཐིག་གི་རྒྱ་ཁྱོན་སྤྱི་ལེ་ངོས་གྲུ་ཁྲི་60.8ཟིན་ནས་རང་སྐྱོང་ལྗོངས་ཡོངས་ཀྱི་ས་ཁོངས་ཕྱེད་ཀ་ཙམ་སྲུང་སྐྱོང་ནན་ཤོས་ཀྱི་ཁྱབ་ཁོངས་ནང་བཅུག་པ་དང་། ཀུའེ་ཀྲོའུ་རྒྱལ་ཁབ་ཀྱི་སྐྱེ་ཁམས་ཤེས་དཔལ་གྱི་ཚོད་ལྟའི་ཁུལ་ཁག་དང་པོའི་གྲས་ཡིན་པའི་ངོས་ནས་ཞིང་ཆེན་ཡོངས་ཀྱིས་སྐྱེ་ཁམས་ཁོར་ཡུག་ཁུལ་དབྱེ་དོ་དམ་ཚོད་འཛིན་ཚན་པ་1332གཏན་འཁེལ་བྱས་ནས་གནད་དུ་སྨིན་པའི་སྐྱེ་ཁམས་སྲུང་སྐྱོང་བྱས་པ། མཚོ་སྔོན་དུ་སྐྱེ་ཁམས་ཁ་གསབ་ལམ་ལུགས་ཀྱིས་འབྲོག་པ་མང་ཚོགས་སྐྱེ་ཁམས་བེད་སྤྱོད་བྱེད་མཁན་ནས་སྐྱེ་ཁམས་སྲུང་སྐྱོང་བྱེད་མཁན་དུ་འགྱུར་རྒྱུར་སྐུལ་འདེད་བཏང་བ། ཉིང་ཞ་རུ་གློག་ཏུའུ་5རེའི་ནང་ནས་ཏུའུ་1ནི་ནུས་རྒྱུ་གསར་པའི་གློག་ཡིན་པ་དང་། ལྗང་མདོག་གློག་དེ་བས་མང་བ“ནུབ་གློག་ཤར་ཁྲིད”ལ་བརྟེན་ནས་རྒྱལ་ཡོངས་ཀྱི་ས་ཆ་མང་པོར་ཁྲིད་བཞིན་ཡོད།
རི་རྒོད་སྔོ་ལྗང་དུ་གྱུར་པ་དང་མི་སེར་གྱི་ཡོང་འབབ་མང་དུ་སོང་ནས་ནུབ་རྒྱུད་ས་གཞི་ཆེན་པོར་སྐྱེ་སྟོབས་ཀྱི་དཔལ་འབར།

“‘རྒྱུད་གཅིག་ལམ་གཅིག’མཉམ་སྐྲུན་དང་མཉམ་འདྲེས་བྱེད་དགོས”དང་། “དམིགས་བསལ་གྱི་ས་བབ་ལེགས་ཆ་དེ་སྒོ་དབྱེ་འཕེལ་རྒྱས་ཀྱི་ལེགས་ཆར་དེ་བས་ལེགས་པའི་སྒོ་ནས་སྒྱུར་དགོས” “སྒོ་དབྱེར་བརྟེན་ནས་སྒྱུར་བཅོས་དང་འཕེལ་རྒྱས་ལ་སྐུལ་འདེད་གཏོང་དགོས”ལ་སོགས་ཉེ་བའི་ལོ་ཤས་རིང་། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ས་ཆ་མང་པོ་ཞིག་ཏུ་ཀྲུང་གོའི་ནུབ་རྒྱུད་ས་ཁུལ་གྱི་སྒོ་དབྱེ་འཕེལ་རྒྱས་ལ་མཐོང་ཆེན་བྱེད་དགོས་ལུགས་གསུངས་ཡོད།
2020ལོར། ནུབ་རྒྱུད་ས་ཁུལ་གྱི་ཕྱིར་གཏོང་ནང་འདྲེན་བསྡོམས་འབོར་སྒོར་དུང་ཕྱུར་ཁྲི་2.95ཟིན་པ་དེ་1999ལོའི་ལྡབ་26ཡིན་པ་དང་། ནུབ་རྒྱུད་ས་ཁུལ་དུ་ཀྲུང་ཡོའི་དུས་གཏན་མེ་འཁོར་ཐེངས་7000ལྷག་ཙམ་བཏང་བ་དེས་རྒྱལ་ཡོངས་ཀྱི་བསྡོམས་འབོར་གྱི་59%ཙམ་བཟུང་བ། ནུབ་རྒྱུད་ཀྱི་སྐམ་མཚོ་གཉིས་ཀྱི་བགྲོད་ལམ་གསར་པ་འཛུགས་སྐྲུན་ཇེ་མགྱོགས་སུ་བཏང་ནས་སྐམ་མཚོའི་ཕྱི་ནང་མཉམ་འགུལ་དང་ཤར་ནུབ་ཕྱོགས་གཉིས་ཕན་ཚུན་རོགས་རེས་བྱེད་པའི་སྒོ་དབྱེའི་རྣམ་པ་ཆགས་རྒྱུར་སྐུལ་འདེད་བཏང་བ། ཀྲུང་གོ་དང་ལོ་སིའི་ལྕགས་ལམ་སོགས་རྒྱལ་མཚམས་བརྒལ་བའི་རྣམ་གྲངས་གལ་ཆེན་འཛུགས་སྐྲུན་ལ་བརྟན་པོའི་ངང་སྐུལ་འདེད་བཏང་བ། ཀྲུང་ཕྱིའི་མཉམ་ལས་ཐོན་ལས་གླིང་དང་རྒྱལ་མཚམས་བརྒལ་བའི་དཔལ་འབྱོར་མཉམ་ལས་ཁུལ་སོགས་སྒོ་དབྱེའི་ལས་སྟེགས་ཀྱིས་མུ་མཐུད་ནུས་ཤུགས་བཏོན་པ་ལ་སོགས་རེད།
དུས་རབས་གསར་པར་གཞི་ཚུགས་པ་དང་རྒྱང་སྐྱོད་ཀྱི་ལམ་བུ་གསར་པར་ཁ་ཕྱོགས་དགོས། ཀྲུང་གོའི་ནུབ་རྒྱུད་ས་ཁུལ་སྐབས་ཤིག་རིང་ཅུང་ཟད་བཀག་རྒྱའི“གྲལ་མཇུག”ནས་སྒོ་དབྱེ་དེ་བས་རྒྱ་ཆེ་བའི“མདུན་ཕྱོགས”སུ་སྐྱོད་བཞིན་ཡོད།
2020ལོའི་ཟླ་5པར། 《དུས་རབས་གསར་པར་ནུབ་རྒྱུད་ཐོན་འབྱེད་ཆེ་མོར་སྐུལ་འདེད་བཏང་ནས་བཀོད་པ་གསར་པ་ཞིག་ཆགས་པར་བྱ་རྒྱུའི་སྐོར་གྱི་ཀྲུང་གུང་ཀྲུང་དབྱང་དང་རྒྱལ་སྲིད་སྤྱི་ཁྱབ་ཁང་གི་མཛུབ་ཁྲིད་བསམ་འཆར》ཁྱབ་བསྒྲགས་བྱས་པའི་དམིགས་ཡུལ་ནི། ནུབ་རྒྱུད་ཐོན་འབྱེད་ཆེ་མོར་སྲུང་སྐྱོང་ཆེན་པོ་དང་། སྒོ་དབྱེ་ཆེན་པོ། སྤུས་ཚད་མཐོ་བའི་འཕེལ་རྒྱས་བཅས་ཀྱི་བཀོད་པ་གསར་པ་ཞིག་ཆགས་རྒྱུར་སྐུལ་འདེད་གཏོང་རྒྱུ་དེ་རེད། དེ་དང་ཆབས་ཅིག ཁྲེང་ཏུའུ་དང་ཁྲུང་ཆིང་ས་ཁུལ་གྱི་གྲོང་ཁྱེར་གཉིས་ཀྱི་དཔལ་འབྱོར་ཁུལ་དང་ནུབ་རྒྱུད་ཀྱི་སྐམ་མཚོའི་བགྲོད་ལམ་གསར་པ་སོགས་རྒྱལ་ཁབ་རིམ་པའི་བརྗིད་ཆེའི་འཆར་འགོད་ལས་ཀྲུང་གོའི་ནུབ་རྒྱུད་དུ་དེ་བས་ཡངས་ཤིང་རྒྱ་ཆེ་བའི་འཕེལ་རྒྱས་ཀྱི་མདུན་ལམ་མངོན་ཡོད།
རྒྱལ་ཡོངས་ཀྱི་སྐམ་སའི་དབུས་ཁུལ་གྱི་སྒོ་དབྱེའི་རྣམ་པའི་དཔལ་འབྱོར་ཚོད་ལྟའི་ཁུལ་དང་པོ་ཡིན་པའི་ཉིང་ཞ་ཡིས་ཀྲུང་གོ་དང་ཨ་རབ་རྒྱལ་ཁབ་ཀྱི་དངོས་མང་སྟོན་ཚོགས་སྐབས་5བསྟུད་མར་གཉེར་ཡོད། འདི་ལོའི་ཟླ་8པར་ཕུན་སུམ་ཚོགས་པོའི་ངང་མཇུག་འགྲིལ་བའི་ཀྲུང་ཨའི་དངོས་མང་སྟོན་ཚོགས་སྐབས་ལྔ་པའི་ཐོག་ཁྱོན་གན་རྒྱ་277བཞག་ཡོད།
ཀྲུང་གོ་དང་ཨ་རབ་རྒྱལ་ཁབ་ཀྱི་དངོས་མང་སྟོན་ཚོགས་ཀྱིས་ཁེ་ལས་ལ“ཚོང་ལས་ཀྱི་གོ་སྐབས་ཆེན་པོ”སྦྱིན་པ་དེ་ཐོག་ནས་ཀྲུང་གོའི་སྒོ་མོ་འབྱེད་རྒྱ་ཇེ་ཆེར་སོང་བ་མངོན་གྱི་ཡོད། དེ་ནི་ཉིང་ཞ་དངོས་མང་སྟོན་ཚོགས་ཅུས་ཀྱི་ཅུས་ཀྲང་གཞོན་པ་ཀྲང་ལི་ཝུའེ་ཡིས“ཀྲུང་ཨའི་དངོས་མང་སྟོན་ཚོགས་ཉིང་ཞ་རུ་གཉེར་རུང་། དེ་ནི་ཉིང་ཞ་ཁོ་ནར་གཏོགས་པ་ཞིག་མིན་པར་ཀྲུང་གོའི་ཞིང་ཆེན་དང་། རང་སྐྱོང་ལྗོངས། གྲོང་ཁྱེར་བཅས་ཁག་གིས་ཨ་རབ་རྒྱལ་ཁབ་ལ་ཁ་ཕྱོགས་པ་དང་འཛམ་བུ་གླིང་ལ་ཁ་ཕྱོགས་པའི་སྒོ་དབྱེའི་སྟེགས་བུ་ཞིག་རེད”ཅེས་བཤད་པ་ལྟར་རེད།
དུས་རབས་གསར་པའི་ནུབ་རྒྱུད་ཐོན་འབྱེད་ཆེ་མོའི་ཐད། བགྲོད་ལམ་གསར་པ་བཏོད་དེ་ནུབ་རྒྱུད་ཐོན་འབྱེད་ཆེ་མོའི་བཀོད་པ་གསར་པ་ཆགས་རྒྱུར་སྐུལ་འདེད་གཏོང་དགོས། བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་འགྱུར་མེད་སྟོབས་ལྡན་གྱི་འགོ་ཁྲིད་འོག ནུབ་རྒྱུད་ཐོན་འབྱེད་ཆེ་མོའི་རྒྱང་སྐྱོད་ཀྱི་ལམ་བུའི་ཐོག་མཉམ་ཤུགས་ཆེན་པོ་གཅིག་ཏུ་བསྒྲིལ་ནས་བྱས་རྗེས་སྔར་བས་ཆེན་པོ་འཇོག་པའི་མཛེས་སྡུག་ལྡན་པའི་འབྱུང་འགྱུར་བསུ་བཞིན་ཡོད།
རྩོམ་སྒྲིག་པ། བདེ་སྒྲོན།
