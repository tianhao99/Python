ཕྱི་ཚུལ་རིང་ལུགས་མཐའ་གཅིག་ཏུ་དོར་ནས་གཞི་རིམ་གྱི་ཁུར་པོ་ཡང་དུ་ཏན་ཏིག་གཏོང་དགོས།

“སྤྱོད་ཚུལ་བཞི”ཡོ་བསྲང་བྱེད་མཚམས་འཇོག་མི་རུང་། སྤྱོད་ཚུལ་འཛུགས་སྐྱོང་ལ་ནམ་ཡང་ཚར་དུས་མེད། 2020ལོའི་ཟླ་9པར་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་སྲིད་དོན་APPའགའ་ཞིག་གིས་རྣམ་པ་འགྱུར་བ་དང་བྱེད་སྟངས་མི་འདྲ་བའི་ཐོག་ནས་གཞི་རིམ་ལས་བྱེད་པའི་དུས་ཚོད་མང་པོ་ཞིག་བཟུང་ཚུལ་བཀོད་པའི་དཔྱད་གཞིའི་ཡིག་རིགས་ཐོག་མཆན་འགོད་མཛུབ་སྟོན་གལ་ཆེན་གནང་སྟེ། ཕྱི་ཚུལ་རིང་ལུགས་འདོར་དགོས་པའི་ནན་བཤད་གནང་ཡོད། ཀྲུང་དབྱང་རིམ་ངོས་ཀྱི་ཕྱི་ཚུལ་རིང་ལུགས་བཅོས་སྒྲིག་གིས་གཞི་རིམ་གྱི་ཁུར་པོ་ཡང་དུ་གཏོང་བའི་ཆེད་དོན་ལས་དོན་ལམ་སྲོལ་དེས། སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མཛུབ་སྟོན་དང་མཆན་འགོད་མཛུབ་སྟོན་གལ་ཆེན་གྱི་དགོངས་དོན་ལག་བསྟར་དོན་འཁྱོལ་གཏིང་ཟབ་བྱས་ཏེ། ས་གནས་ཁག་དང་སྡེ་ཚན་ཁག་གིས་སོར་རྩེའི་ཕྱི་ཚུལ་རིང་ལུགས་ཆེད་དོན་བཅོས་སྒྲིག་ལ་སྐུལ་འདེད་བཏང་ནས་གཞི་རིམ་ལས་བྱེད་པའི“སོར་རྩེའི”ཁུར་པོ་ཡང་དུ་བཏང་ཡོད། དེ་ཐོག་ནས་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་ཐུགས་སེམས་གཞི་རིམ་ལ་འཆང་བ་དང་ལས་བྱེད་པར་གཅེས་སྐྱོང་གནང་བའི་བརྩེ་སེམས་ཟབ་མོ་གང་ལེགས་མཚོན་པ་དང་། བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གིས་རྒྱུན་སྲིང་ལྷོད་མེད་ངང་སྤྱོད་ཚུལ་འཛུགས་སྐྱོང་ལ་དམ་འཛིན་ནན་པོ་བྱེད་པའི་ཆོད་སེམས་བརྟན་པོ་གང་ལེགས་མཚོན་པ་མ་ཟད། གཞི་རིམ་གྱི་འཆིང་ཐག་བཀྲོལ་ནས་ཁུར་པོ་ཡང་དུ་གཏོང་བ་དང་རྒྱ་ཆེའི་ལས་བྱེད་པས་རང་འགན་ཐེག་པ་འཁུར་ལེན་ལ་སྐུལ་ལྕག་གཏོང་བའི་དངོས་སྒྲུབ་ཀྱི་ཁ་ཕྱོགས་ཤིག་ཀྱང་གསལ་པོར་བསྟན་ཡོད།
སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས“རང་རེའི་ཏང་གི་ངོ་བོའི་དམིགས་ཡུལ་དང་སྤྱོད་ཚུལ་བཟང་པོ་དང་མཐུན་ཐབས་གཏན་ནས་མེད་པའི་ཕྱི་ཚུལ་རིང་ལུགས་དང་དཔོན་ཉམས་རིང་ལུགས་ནི་རང་རེའི་ཏང་གི་དགྲ་བོ་ཆེན་པོ་དང་མི་དམངས་ཀྱི་དགྲ་བོ་ཆེན་པོ་རེད”ཅེས་མཛུབ་སྟོན་གཏིབ་ཟབ་གནང་ཡོད། ཉེ་བའི་ལོ་ཤས་རིང་སྲིད་དོན་APPཁ་ཤས་ཚད་གཞི་ངེས་ཅན་ཞིག་གི་ཐོག་ནས་ལས་ཕྱོད་ཆེ་རུ་ཕྱིན་མོད། འོན་ཀྱང་རྙོག་ཟིང་ཆེ་བའི་APPདང་དེ་བཞིན“བེམ་རོའི་རིགས”དང“ཁོག་སྟོང་རིགས”ཀྱི་APPམང་དྲགས་པ་དང་། བཙན་ཤེད་ཀྱིས་ཁྱབ་གདལ་གཏོང་བ། སྐར་གསོག་མིང་སྒྲིག་གི་རྣམ་པ་གང་བྱུང་དུ་སྤྱོད་པ། ལས་ཀ་བྱས་ཚུལ་ངོམས་སྟོན་བྱེད་དྲགས་པ། དྲ་རྒྱའི་ལས་ཀའི་ཚོགས་པའི་ཁྲོད་ཀྱི་བཙན་སྐུལ་གྱིས་འབྱོར་ཐོ་འགོད་འཇུག་པ་དང་སྐབས་འཕྲལ་དུ་དང་ལེན་བྱེད་འཇུག་པ་ལ་སོགས་ཀྱི་གནས་ཚུལ་ཐོན་ཡོད། དེ་བཞིན་སྲིད་དོན་APPའགའ་ཞིག་ལས་ཕྱི་ཚུལ་རིང་ལུགས་ཀྱི་གནད་དོན་ཁག་གཅིག་ཐོན་ཞིང་། གཞི་རིམ་ལས་བྱེད་པའི་དུས་ཚོད་མང་པོ་བཟུང་བ་དང་སེམས་ནུས་ཆེན་པོ་ཟད་ནས་གཞི་རིམ་གྱིས་ཁུར་པོ་ལྕི་པོ་ཐེག་མི་ཐུབ་པ་བྱུང་ཡོད། སོར་རྩེའི་ཕྱི་ཚུལ་རིང་ལུགས་དེ་ཧོབ་ཏེ་བལྟས་ན་རྣམ་པ་གསར་པར་མཐོང་ཡང་དོན་དངོས་ཐོག་གནད་དོན་རྙིང་པ་རེད། དེ་ཐོག་ནས“སྤྱོད་ཚུལ་བཞིའི”གནད་དོན་ལ་ངན་རེངས་རང་བཞིན་དང་བསྐྱར་ཟློས་རང་བཞིན་ལྡན་པ་མཚོན་གྱི་ཡོད། སོར་རྩེའི་ཕྱི་ཚུལ་རིང་ལུགས་བཅོས་སྒྲིག་བྱེད་པ་ནི་གཞི་རིམ་ལས་བྱེད་པར་ལྷག་བསམ་ཟོལ་མེད་ངང་གཅེས་སྐྱོང་བྱེད་པའི་དངོས་སྒྲུབ་བྱ་ཐབས་ཤིག་རེད་ལ། གཞི་རིམ་བཅོས་སྒྲིག་གི་ཕན་ནུས་ཆེ་རུ་གཏོང་བའི་ནང་གནས་ཀྱི་བླང་བྱ་ཞིག་ཀྱང་རེད།
གཅིག་སྡུད་འགག་སྒྲོལ་བྱས་པ་བརྒྱུད་སོར་རྩེའི་ཕྱི་ཚུལ་རིང་ལུགས་ཡོ་བསྲང་དང་བཅོས་སྒྲིག་ནུས་ལྡན་ཐུབ་ཡོད། ཆེད་དོན་བཅོས་སྒྲིག་ལས་དོན་ཁྲོད་ས་གནས་ཁག་དང་སྡེ་ཚན་ཁག་གིས་ཆབ་སྲིད་ཐོག་ནས་སྣེ་ཁྲིད་བྱ་རྒྱུ་མཐའ་འཁྱོངས་བྱས་ཤིང་། ཆབ་སྲིད་ཐོག་ནས་སོར་རྩེའི་ཕྱི་ཚུལ་རིང་ལུགས་ཀྱི་གནད་དོན་ངོས་འཛིན་ཐུབ་པ་བྱས་པ་དང་འབྲེལ་ཐག་གཅོད་ཀྱང་བྱས་ནས་གཞི་རིམ་གྱི་ཁུར་པོ་ཡང་དུ་དངོས་འབྲེལ་དང་ཁུར་པོ་དངོས་འབྲེལ་ཡང་དུ་བཏང་བ་དང་། དོན་དངོས་ནས་འགོ་འཛུགས་རྒྱུ་མཐའ་འཁྱོངས་བྱས་ཤིང་། གཙང་བཤེར་བྱེད་དགོས་རིགས་འཕྲལ་མར་གཙང་བཤེར་དང་ཉར་འཇོག་བྱེད་དགོས་རིགས་འཕྲལ་མར་ཉར་འཇོག་བྱས་ནས“དབྱེར་མེད་གཅིག་མཚུངས”རིགས་སྔོན་འགོག་བྱས་པ། རྩ་ལག་མཉམ་བཅོས་བྱ་རྒྱུ་མཐའ་འཁྱོངས་བྱས་ཤིང་། གནས་ཚུལ་མཐིལ་རྟོགས་བྱས་པ་དང་། གསལ་ཐོ་དང་དཀར་ཆག་བཟོས་པ། ཕྱི་ཚུལ་གྱི་གནད་དོན་དུས་ཚོད་དམ་འཛིན་གྱིས་དག་ཐེར་བྱས་པ་བཅས་ཀྱི་རྨང་གཞིའི་ཐོག སྒུལ་བདེའི་དྲ་སྦྲེལ་ཉེར་སྤྱོད་གོ་རིམ་གྱི་རྒྱུན་རྣམ་ཅན་གྱི་ལྟ་འདོམས་བྱ་ཐབས་དང་ཕུགས་ཕན་ལམ་སྲོལ་འཛུགས་རྒྱུར་སྐུལ་འདེད་གཏོང་འགོ་ཚུགས་ཡོད། གཙང་བཤེར་དང་བཅོས་སྒྲིག་བྱས་པ་བརྒྱུད། ས་གནས་ཁག་དང་སྡེ་ཚན་ཁག་གིས་སོར་རྩེའི་ཕྱི་ཚུལ་རིང་ལུགས་བཅོས་སྒྲིག་བྱ་རྒྱུའི་བསམ་བློའི་ངོས་འཛིན་ཡོངས་ཁྱབ་ཏུ་མཐོ་རུ་བཏང་སྟེ། གཞི་རིམ་ལས་བྱེད་པའི་ཁུར་པོ་དེ་བས་མང་པོ་ཡང་དུ་བཏང་བ་དང་ས་གནས་ཁག་གཅིག་གིས་སོར་རྩེའི་ཕྱི་ཚུལ་རིང་ལུགས་འགོག་བཅོས་ནུས་ལྡན་བྱ་རྒྱུའི་ཞིབ་ཕྲའི་བྱ་ཐབས་བཏོན་ཡོད།
ཕྱི་ཚུལ་རིང་ལུགས་དང་དཔོན་ཉམས་རིང་ལུགས་ཀྱི་སྐྱོན་ཆ་ནི་ཉིན་གཅིག་གི་སྐྱོན་ཆ་མིན་ལ། གཞི་རིམ་གྱི་ཁུར་པོ་རྩ་བ་ནས་ཡང་དུ་གཏོང་རྒྱུ་དེ་ཡང་སྒྲུབ་ཐེངས་གཅིག་ལ་གྲུབ་པ་ཞིག་ཀྱང་མིན། ཕྱི་ཚུལ་རིང་ལུགས་བཅོས་སྒྲིག་བྱས་པའི་ཕན་འབྲས་མངོན་གསལ་དོད་མོད། འོན་ཀྱང་སྔར་བཞིན་བཅོས་སྒྲིག་གི་གྲུབ་འབྲས་སྲ་བརྟན་དུ་གཏོང་བ་དང་། རྒྱུན་རྣམ་གྱི་ལྟ་འདོམས་ལ་ཤུགས་སྣོན་རྒྱག་པ། ཕུགས་ཕན་ལམ་སྲོལ་འཛུགས་པ་བཅས་བྱས་ནས་གནས་ཚུལ་དེ་རིགས་བསྐྱར་དུ་མ་ཐོན་སྔོན་འགོག་བྱེད་དགོས། སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་ཕྱི་ཚུལ་རིང་ལུགས་དང་དཔོན་ཉམས་རིང་ལུགས་གཏན་འགོག་བྱེད་དགོས་པའི་སྐོར་གྱི་རྣམ་བཤད་གལ་ཆེན་དང་དྲ་རྒྱ་སྟོབས་ཆེའི་རྒྱལ་ཁབ་འཛུགས་རྒྱུའི་སྐོར་གྱི་དགོངས་པ་གལ་ཆེན་སློབ་སྦྱོང་ལག་བསྟར་གཏིང་ཟབ་བྱ་རྒྱུ་དང་ཟུང་འབྲེལ་བྱས་པའི་ཁར། སྒུལ་བདེའི་དྲ་སྦྲེལ་ཉེར་སྤྱོད་གོ་རིམ་ཚད་ལྡན་དོ་དམ་དང་ཕུགས་ཡུན་འཕེལ་རྒྱས་དབར་གྱི་རྩོད་སྒྲུབ་འབྲེལ་བ་ཁོང་དུ་ཡག་པོ་ཆུད་པར་བྱས་ཏེ། ཕྱི་ཚུལ་རིང་ལུགས་དོར་ནས་གཞི་རིམ་གྱི་ཁུར་པོ་ཡང་དུ་གཏོང་རྒྱུར་ཤུགས་སྣོན་རྒྱག་དགོས་ལ། དེང་རབས་ཆ་འཕྲིན་ལག་རྩལ་གྱི་བྱེད་ཐབས་སྤྱོད་མཁས་པོ་བྱས་ནས་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་ཀྱང་གཏོང་དགོས། བཅོས་སྒྲིག་གི་ཕན་འབྲས་སྲ་བརྟན་དུ་གཏོང་བར་ཤུགས་རྒྱག་པ་དང་། ཕུགས་ཕན་ལམ་སྲོལ་འཐུས་སྒོ་ཚང་དུ་གཏོང་བར་ཤུགས་རྒྱག་པ། སྒུལ་བདེའི་དྲ་སྦྲེལ་ཉེར་སྤྱོད་གོ་རིམ་གྱི་གྲངས་གཞིའི་བདེ་འཇགས་ལ་ཤུགས་རྒྱག་པ་བཅས་བྱས་ཚེ། གཞི་ནས་ལས་དོན་དེ་རྒྱུན་ཆད་མེད་པར་གཏིང་ཟབ་དང་། ཞིབ་ཚགས། ཏན་ཏིག་བཅས་ཡོང་རྒྱུར་སྐུལ་འདེད་གཏོང་ཐུབ།
སྤྱོད་ཚུལ་འཛུགས་སྐྱོང་ནི་འགག་སྒྲོལ་གྱི་དམག་འཐབ་དང་ཡུན་རིང་གི་དམག་འཐབ་ཅིག་ཡིན་པས། རྦབ་རྡོ་གྱེན་དུ་འདྲེན་པ་དང་ལ་རྒྱབ་ཀླུང་བརྒལ་བྱེད་པའི་བློ་སྟོབས་ཐོག་ནས་བཅོས་སྒྲིག་གཏིང་ཟབ་བྱས་ཏེ་མཐའ་གསལ་བ་དང་ཕན་འབྲས་ཐོན་པ་བྱེད་དགོས་པ་དང་། དམ་འཛིན་ལྷོད་མེད་དང་། དམ་འཛིན་ཞིབ་ཚགས། དམ་འཛིན་ཡུན་རིང་བཅས་བྱ་རྒྱུ་མཐའ་འཁྱོངས་བྱས་ཏེ། སྙིང་རུས་ལྷོད་མེད་དང་རྒྱུན་སྲིང་ལྷོད་མེད་བྱེད་དགོས། གཟེར་འདེབས་ཀྱི་སྙིང་སྟོབས་དར་སྤེལ་བཏང་སྟེ། ཕྱི་ཚུལ་རིང་ལུགས་བཅོས་སྒྲིག་མཐར་ཕྱིན་པ་དང་། རྒྱུན་སྲིང་ལྷོད་མེད། སྙིང་རུས་གཏན་འཁྱོངས་བཅས་བྱས་ཚེ། རྒྱ་ཆེའི་གཞི་རིམ་ལས་བྱེད་པའི་ལས་སྒྲུབ་ལས་གཏོད་དང་རང་འགན་ཐེག་པ་འཁུར་ལེན་གྱི་ངར་ཤུགས་དང་གསོན་ཤུགས་སྔར་བས་འཕེལ་ནས“ལོ་ལྔ་ཚན་བཅུ་བཞི་པའི”འགོ་ཡག་པོ་འཛུགས་རྒྱུར་འགན་ལེན་ནུས་ལྡན་བྱེད་ཐུབ།
རྩོམ་སྒྲིག་པ། བདེ་སྒྲོལ།
