ཞན་ཆ་སེལ་ནས་གོམ་ཞེང་ཆེན་པོས་མདུན་དུ་སྐྱོད།

“སྐྱོན་ཆ་དང་ཞན་ཆར་དམིགས་ཏེ་གནད་སྨིན་འགག་སྒྲོལ་ལག་བསྟར་བྱེད་དགོས”ཞེས་པ་དེ་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས《ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་ཞན་ཆ་སེལ་བའི་སྐོར་གྱི་གནད་དོན》ཞེས་པའི་རྩོམ་ཡིག་ནང་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་བརྒྱུད་རིམ་ནང་གི་ཞན་ཆ་ཁག་གཅིག་སེལ་བའི་ཐད་བཏོན་པའི་བླང་བྱ་གསལ་པོ་ཞིག་རེད། རྫ་ཡུལ་རྫོང་ཚ་བ་རོང་ཤང་ཧྲིལ་པོ་དབུལ་སྒྲོལ་བྱས་པའི་འགག་སྒྲོལ་གྱི་བརྒྱུད་རིམ་ལ་ཕྱིར་མིག་ལྟ་སྐབས་ཁོང་ཚོས་བརྒྱུད་པའི་ལམ་བུ་དེ་ནི་སྐྱོན་ཆ་དང་ཞན་ཆ་སེལ་བ་དང་། གནད་སྨིན་འགག་སྒྲོལ་གྱི་དབུལ་སྒྲོལ་ཕྱུག་འགྱུར་དང་འབྱོར་འབྲིང་ཕྱོགས་སུ་སྐྱོད་པའི་ལམ་བུ་ཞིག་རེད།
“རྨང་གཞིའི་ཞན་ཆ”སེལ་བ། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པར་གཙོ་གནད་དང་དཀའ་གནད་གཉིས་ཀ་ཞིང་འབྲོག་ཁུལ་དུ་ཡོད། ཚ་བ་རོང་རི་མཐོ་ཞིང་རོང་ཟབ་པ་དང་། འགྲིམ་འགྲུལ་སྟབས་མི་བདེ་བ། ཆ་འཕྲིན་རྒྱུག་པོ་མེད་པས“འགྲིམ་འགྲུལ་ཡོ་བྱད་ཡག་ཤོས་དེ་རྐང་པ་གཉིས་དང་འཕྲིན་གཏོང་ཐབས་ལམ་ཡག་ཤོས་མགྲིན་པ་རེད”དེའི་ཐོག་ནས་ཚ་བ་རོང་གི་རྨང་གཞིའི་སྒྲིག་བཀོད་ཞན་པ་རྟོགས་ཐུབ། དབུལ་སྒྲོལ་འགག་སྒྲོལ་གྱི་དམག་འཐབ་རྒྱག་འགོ་ཚུགས་རྗེས། རིམ་ཁག་ཏང་ཨུད་དང་སྲིད་གཞུང་གི་ཐུགས་ཁུར་དང་རྒྱབ་སྐྱོར་འོག གྲོག་རོང་དབར་གྱི་དཔྱང་ཟམ་དང་འགྲེང་ཟམ་དེ་ཁོད་སྙོམས་པའི་སེག་ལམ་དུ་གྱུར་པ་དང་ཤང་ཡོངས་ཀྱི་སྲིད་འཛིན་གྲོང་ཚོར་འཕྲིན་གཏོང་བརྡ་རྟགས་ཁྱབ་ཚད་བརྒྱ་ཆ་100ཟིན་པ། “ཁུལ་གསུམ་དང་ཀྲོའུ་གསུམ”གྱི་གློག་ཤུགས་འཛུགས་སྐྲུན་ལས་ཚ་བ་རོང་གི་གློག་དྲ་དེ་གློག་དྲ་ཆེན་པོ་དང་སྦྲེལ་བ། ཆུ་དང་། གློག ལམ། འཕྲིན་གཏོང་། དྲ་རྒྱ་སོགས་རྨང་གཞིའི་སྒྲིག་བཀོད་ཕྱོགས་ཡོངས་ནས་ལེགས་སུ་ཕྱིན་ཡོད། གཞི་རྒྱུ་སྣ་ཚོགས་ས་ཁུལ་དབུལ་པོར་གཅིག་སྡུད་བྱས་ཏེ་དབུལ་སྒྲོལ་འགག་སྒྲོལ་གྱི་མཉམ་ཤུགས་ཆེན་པོ་ཞིག་ཆགས་ནས་ཚ་བ་རོང་ཤང་ཧྲིལ་པོ་དབུལ་སྒྲོལ་མགྱོགས་པོ་ཐུབ་རྒྱུར་རྨང་གཞི་བརྟན་པོ་ཞིག་བཏིང་ཡོད།
“ཐོན་ལས་ཀྱི་ཞན་ཆ”སེལ་བ། ཐོན་ལས་འཕེལ་རྒྱས་གཏོང་བ་ནི་དབུལ་སྒྲོལ་མངོན་འགྱུར་བྱེད་པའི་རྩ་བའི་ཐབས་ཇུས་རེད། ཚ་བ་རོང་གི་འགྲིམ་འགྲུལ་ཆ་རྐྱེན་ལེགས་སུ་སོང་བ་དང་བསྟུན་ནས་གྲོང་གསེབ་ཡུལ་སྐོར་ཐོན་ལས་འཕེལ་རྒྱས་སོང་བ་དང་། དྲོ་ཞིང་སྐྱིད་པའི་གནམ་གཤིས་དང་སྲོལ་རྒྱུན་གྱི་འདེབས་འཛུགས་གོམས་གཤིས་ཀྱི་མཐུན་རྐྱེན་འཛོམས་ནས་གཞན་དང་མི་འདྲ་བའི་སེ་འབྲུ་འདེབས་འཛུགས་ཐོན་ལས་དར་བ། མུའུ་ཁྲི་5ལྷག་ཙམ་ཟིན་པའི་རི་སྐྱེས་མེ་ཏོག་དབང་ལག་བརྒྱུད་ཚ་བ་རོང་གི་དམིགས་བསལ་ཐོན་ཁུངས་ལེགས་ཆའི་ཁྲོད་ནས་ཐོན་ལས་གསར་པ་རྙེད་པ་སོགས་རྒྱ་ཆེའི་དུད་ཚང་དབུལ་པོས་ཐོན་ལས་གསར་པ་འཕེལ་རྒྱས་ཁྲོད་ནས་རང་ཉིད་ཀྱི་གནས་བབ་རེ་རྙེད་ཡོད།
“བསམ་བློའི་ཞན་ཆ”སེལ་བ། རང་ལ་གདེང་ཚོད་ལྡན་གྱུར་ན་བྱ་བ་ཐམས་ཅད་ལྷུན་གྱིས་འགྲུབ། དབུལ་སྐྱོར་བྱེད་པར་ངེས་པར་དུ་རིག་སྐྱོར་བྱེད་དགོས། དབུལ་ཕོངས་བཅོས་པར་སྔོན་ལ་བླུན་རྨོངས་སེལ་དགོས། ཚ་བ་རོང་གི་ལས་བྱེད་པས་རི་ཀླུང་གང་སར་སྐྱེས་པའི་མེ་ཏོག་དབང་ལག་ཁྲོད་ནས་དཀའ་ངལ་ལ་མི་སྐྲག་པ་དང་། རང་སྟོབས་རང་སྤེལ། འབྲས་བཟང་སྨིན་པའི“མེ་ཏོག་དབང་ལག་གི་སྙིང་སྟོབས”སྐྱེད་སྲིང་བྱས་ཡོད། དེ་ལྟ་བུའི་སྙིང་སྟོབས་ལས་ཚ་བ་རོང་གི་མང་ཚོགས་དབུལ་པོའི་ལས་དབང་ལ་འགྱུར་ལྡོག་གཏོང་བའི་ངར་ཤུགས་དང་སྤྲོ་སེམས་འཕེལ་ནས་སྔོན་ཆད་ཐོན་ཁུངས་གང་ཡང་མེད་པའི་ལུང་གཞུང་དེ་རེ་བས་ཁེངས་པའི་ས་གཞིར་གྱུར་ཡོད། ལག་ལེན་དངོས་ཀྱི་ཐོག་ནས་བདེ་སྐྱིད་འཚོ་བ་ནི་གནམ་ནས་ཟགས་པ་ཞིག་མིན་པར་མང་ཚོགས་དབུལ་པོའི་ནང་གནས་སྒུལ་ཤུགས་འཕེལ་ཐུབ་པ་བྱས་ན་གཞི་ནས་དབུལ་སྒྲོལ་རྒྱུན་མཐུད་ཐུབ་པ་དང་ཕྱུག་འགྱུར་གྱི་ངར་ཤུགས་སློང་ཐུབ་པ་ར་སྤྲོད་བྱས་ཡོད།
