དབུལ་སྒྲོལ་ལམ་བུའི་ཐོག་གོང་འོག་སེམས་པ་གཅིག་ཏུ་སྒྲིལ་བ།

■ བོད་ཀྱི་དབུལ་སྒྲོལ་འགག་སྒྲོལ་གྱི་ལས་དོན་ལོ་4བསྟུད་མར“ཕྱོགས་བསྡུས་གདེང་འཇོག་ཡག་པོར”བདམས་པ་དང་། 2019ལོར་རྫོང(ཆུས)19དབུལ་ཞྭ་ཕུད་པ་དང་། ཡིག་ཚགས་དང་གཱ་བཟོས་པའི་མི་འབོར་དབུལ་པོ་ཁྲི་15དབུལ་སྒྲོལ་ཐུབ་པ། དབུལ་པོ་དབུལ་རྐྱང་གཞི་རྩའི་ཆ་ནས་བསལ་བ།
■ 2019ལོར་གྲོང་སྡོད་ལས་དོན་རུ་ཁག་ཁག་གིས“བརྒྱུད་རོགས་ཁྲིད་གསུམ”གྱི་ནུས་པ་འདོན་སྤེལ་གང་ལེགས་བྱས་ཏེ་ནུས་མེད་ཟབ་ཟོབ་ཀྱི་གཞི་རིམ་ཏང་རྩ་འཛུགས་བཅོས་སྒྲིག་བྱེད་རོགས་བྱས་པ་དང་། གྲོང་ཚོའི(གྲོང་ལྷན)“ཨུ་ལྷན་གཉིས”ཀྱི་ཚན་ཁག་ལེགས་འདེམས་ཧྲག་སྒྲུག་བྱ་རྒྱུར་གཞོགས་འདེགས་བྱས་པ། གྲོང་ཚོའི(གྲོང་ལྷན)ལས་བྱེད་པ་ཁྲི་ཡི་རིག་གནས་བྱང་ཚད་མཐོ་རུ་གཏོང་བའི་འདུ་འགོད་ལག་བསྟར་ཤུགས་ཆེན་བྱས་པ། ཞིང་འབྲོག་ཏང་ཡོན་འཕེལ་རྒྱས་གཏོང་བའི་ལས་དོན་ལ་ནན་ཏན་ངང་དམ་འཛིན་ཡག་པོ་བྱས་པ། ཏང་ཡོན་གྱི“ལས་གནས་གཏོད་པ་དང་འགན་འཁྲི་གཏན་འཁེལ་བྱེད་པ་དང་རང་འགན་གཙང་སྒྲུབ་བྱེད་པའི”བྱེད་སྒོ་གཏིང་ཟབ་སྤེལ་བ། གཞི་རིམ་ཏང་འཛུགས་སྐྱོང་གི“དོན་ཆུང”རེ་རེ་བརྒྱུད་ཏང་གི་འགོ་ཁྲིད་དང་ཏང་འཛུགས་སྐྱོང་དེ་གཞི་རིམ་གྱི་ཕྱོགས་གང་སར་ཁྱབ་པ།
“ཁུལ་གསུམ་དང་ཀྲོའུ་གསུམ”གྱི་ཤིན་ཏུ་དབུལ་བའི་ས་ཁུལ་ཁྲོད་ཀྱི་ཞིང་ཆེན་རིམ་པའི་གཅིག་སྡུད་ཡུག་སྦྲེལ་གྱི་དམིགས་བསལ་དཀའ་ངལ་ཡོད་པའི་ས་ཁུལ་འབའ་ཞིག་ཡིན་པའི་ངོས་ནས། བོད་འདི་ཉིད་ལ་ཐོག་མཐའ་བར་གསུམ་དུ་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་ཚད་མཐོའི་མཐོང་ཆེན་དང་བྱམས་བརྩེའི་ཐུགས་ཁུར་ཐོབ་ཡོད།
དབུལ་སྒྲོལ་འགག་སྒྲོལ་སྐོར་གྱི་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་ཐབས་ཇུས་བཀོད་སྒྲིག་གི་སྣེ་ཁྲིད་འོག་རང་སྐྱོང་ལྗོངས་ཏང་ཨུད་དང་སྲིད་གཞུང་གིས་མི་རིགས་ཁག་གི་ལས་བྱེད་པ་དང་མང་ཚོགས་ལ་མཐུན་སྒྲིལ་དང་སྣེ་ཁྲིད་ཀྱིས་ཆབ་སྲིད་ཀྱི་ལེགས་ཆ་དང་ལམ་ལུགས་ཀྱི་ལེགས་ཆ་འདོན་སྤེལ་གང་ལེགས་བྱས་ཏེ་གཞན་གྱིས་ཐེངས་གཅིག་བསྒྲུབས་ན་རང་གིས་ཐེངས་བཅུ་ཟིན་པ་དང་། གཞན་གྱིས་ཐེངས་བཅུ་བསྒྲུབས་ན་རང་གིས་བརྩོན་སེམས་ཆེན་པོ་ལ་བརྟེན་ནས་མདུན་སྐྱོད་བྱས་ཡོད།
ད་ཆ་བོད་ཀྱི་དབུལ་སྒྲོལ་འགག་སྒྲོལ་གྱི་ལས་དོན་ལོ་4བསྟུད་མར“ཕྱོཌ་བསྡུས་གདེང་འཇོག་ཡག་པོར”བདམས་པ་དང་། 2019ལོར་རྫོང(ཆུས)19དབུལ་ཞྭ་ཕུད་པ་དང་། ཡིག་ཚགས་དང་གཱ་བཟོས་པའི་མི་འབོར་དབུལ་པོ་ཁྲི་15དབུལ་སྒྲོལ་ཐུབ་པ། དབུལ་པོ་དབུལ་རྐྱང་གཞི་རྩའི་ཆ་ནས་བསལ་བས། བོད་ཀྱི་མི་རིགས་ཁག་གི་བུ་ཕྲུག་ཚོས་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་ལོ་རྒྱུས་ཀྱི་དུས་སྐབས་ཤིག་བསུས་ཡོད།
མི་དམངས་གོང་དུ་བཀུར་བའི་འདུ་ཤེས་མཐའ་འཁྱོངས་བྱས་པ།
ཐག་རིང་དཀའ་ཚེགས་ཆེ་ལ་མི་འབོར་ཉུང་བའི་མེས་རྒྱལ་གྱི་མཐའ་མཚམས་ནས་ས་བབ་མཐོ་ཚད་སྨི་4700ཡན་ཟིན་པའི་ས་བབ་ཤིན་ཏུ་མཐོ་བ་དང་། གྲང་ངར་ཆེ་ལ་ལམ་ཐག་རིང་བའི་ས་ཁུལ་བར། ཟླ་4པར་རང་སྐྱོང་ལྗོངས་ཏང་ཨུད་ཀྱི་ཧྲུའུ་ཅི་ཝུའུ་དབྱིང་ཅེ་སླར་ཡང་ལ་བརྒྱབ་ཀླུང་བརྒལ་དང་གངས་ཁྲོད་དུ་བསྐྱོད་དེ“བརྡ་ཐོ་མི་གཏོང་བ་དང་། ལན་མི་གཏོང་བ། སྙན་སེང་མི་ཉན་པ། ཕེབས་རོགས་དང་སྣེ་ལེན་དང་ལེན་མི་བྱེད་པ། གཞི་རིམ་དུ་ཐད་ཀར་བསྐྱོད་པ། ལས་ཡུལ་དངོས་སུ་ཐད་ཀར་བསྐྱོད་པ”བཅས་ཀྱི་བྱེད་ཐབས་སྤྱད་དེ་བརྟག་ཞིབ་ཞིབ་ཚགས་གནང་ཞིང་། དེའི་དམིགས་ཡུལ་དང་དམིགས་འབེན་ཁ་གསལ་པོ་ཡོད་པ་དེ་ནི“དོན་ཆེན་ཨང་དང་པོ་དང་དམངས་འཚོའི་འདུ་འགོད་དང་པོ”ཞེས་བརྗོད་པའི་དབུལ་སྒྲོལ་འགག་སྒྲོལ་དེ་ཡིན།
ལོ་མང་རིང་། ལྗོངས་ཏང་ཨུད་དང་སྲིད་གཞུང་གིས་ཐོག་མཐའ་བར་གསུམ་དུ་མི་དམངས་གོང་དུ་བཀུར་བའི་འདུ་ཤེས་མཐའ་འཁྱོངས་དང་གནད་དོན་ཕྱོགས་སྟོན་དུ་འཛིན་རྒྱུ་མཐའ་འཁྱོངས་བྱེད་པ་དང་། ཧྲུའུ་ཅི་ཝུའུ་དབྱིང་ཅེས་རང་དཔེ་གཞན་སྟོན་དང་སྣེ་ཁྲིད་དཔེ་སྟོན་གནང་བའི་འོག་ལྗོངས་ཏང་ཨུད་རྒྱུན་ལས་ཨུ་ལྷན་གྱི་ཚན་ཁག་གི་ཁོངས་མི་རྟག་ཏུ་གཞི་རིམ་དང་། མཐའ་མཚམས་ཀྱི་འཐབ་ས་དང་པོ། ས་བབ་མཐོ་བའི་ཤང་དང་གྲོང་རྡལ་བཅས་སུ་ཕེབས་ནས་གཞི་རིམ་དུ་གནད་དོན་དབྱེ་ཞིབ་དང་། བསམ་ཕྱོགས་གསལ་བཟོ། གནད་དོན་ཐག་གཅོད་བཅས་བྱེད་རོགས་བྱས་ཡོད།
ནུས་ལྡན་གྱི་འགན་ལེན་ལམ་ལུགས་རེ་རེ་བཞིན་སྔ་རྗེས་སུ་བཙུགས་པ་དང་རིན་ཐང་ལྡན་པའི་མཛུབ་ཁྲིད་བསམ་འཆར་རེ་རེ་བཞིན་སྔ་རྗེས་སུ་བཏོན་ཡོད།
—— རིགས་པའི་གཞུང་ལུགས་ཀྱི་སློབ་སྦྱོང་ལ་ཤུགས་སྣོན་རྒྱག་པ་དང་། རང་སྐྱོང་ལྗོངས་དབུལ་སྒྲོལ་འགག་སྒྲོལ་འགོ་ཁྲིད་ཚོགས་ཆུང་དུས་ཐོག་ཏུ་ལེགས་སྒྲིག་བྱེད་པ། ཚོགས་འདུ་ཐེངས་མང་འཚོགས་པ། དབུལ་སྒྲོལ་འགག་སྒྲོལ་གྱི་ལས་དོན་ལ་ཞིབ་འཇུག་བཀོད་སྒྲིག་བྱེད་པ། རྫོང་རེ་རེ་བཞིན་དབུལ་པོར་འགྱུར་རྐྱེན་ལ་དབྱེ་ཞིབ་བྱེད་པ་བཅས་བྱས་ནས་རྫོང་དང་བསྟུན་ནས་ཁྱད་པར་ཅན་གྱི་སྲིད་ཇུས་བཟོས་ཡོད།
—— ཏང་སྲིད“འགོ་ཁྲིད་པ་ཨང་དང་པོའི”དབུལ་སྒྲོལ་གྱི་འགན་འཁྲིའི་ལམ་ལུགས་མཐའ་འཁྱོངས་བྱེད་པ་དང་། ལས་བྱེད་པའི“འགན་གཙང་ལེན་པ་བཞིའི”ལམ་ལུགས་ལག་བསྟར་བྱས་ནས“རིམ་པ་ལྔའི་ཧྲུའུ་ཅི”རྫོང་དབུལ་པོ་དང་། ཤང་དབུལ་པོ། གྲོང་ཚོ་དབུལ་པོ། དུད་ཚང་དབུལ་པོ་བཅས་སུ་སྐྱོད་པའི་ལས་ཀའི་ལམ་སྲོལ་དོན་འཁྱོལ་ནན་པོ་བྱས་ཡོད།
—— “སེམས་ཁྲལ་མེད་པ་གཉིས་དང་འགན་ལེན་གསུམ”དང“ཐོན་ཚད་གསུམ་དང་བློ་ཡིད་ཚིམ་ཚད་གཅིག”གི་མངོན་གསལ་དོད་པའི་ཞན་ཆར་དམིགས་ནས། སློབ་གསོ་དང་སྨན་བཅོས་སོགས་ཀྱི་སྲིད་ཇུས་ལ་འགྱུར་བ་མི་གཏོང་བ་རྒྱུན་འཁྱོངས་བྱེད་པ་དང་། མང་ཚོགས་སློབ་ཞུགས་དང་ནད་གཞིས་རྐྱེན་པས་དབུལ་པོར་གྱུར་པ་དང་དབུལ་པོ་བསྐྱར་ལོག་གཏན་འགོག་མཐའ་གཅིག་ཏུ་བྱས་ཏེ་གྲོང་གསེབ་མང་ཚོགས་ཀྱི་སྡོད་ཁང་གི་བདེ་འཇགས་འགན་ལེན་གྱི་གནད་དོན་ལ་མུ་མཐུད་དོ་ཁུར་དང་ཐག་གཅོད་བྱས་ཡོད།
—— བརྟག་ཞིབ་གཏིང་ཟབ་དང་རིགས་པས་ཁུངས་སྐྱེལ་ཡང་ཡང་བྱེད་པའི་རྨང་གཞིའི་ཐོག་གྲོང་གསེབ་དར་རྒྱས་གཏོང་བ་དང་ཟུང་འབྲེལ་གྱིས་དབུལ་སྒྲོལ་འགག་སྒྲོལ་གྱི་ཕྱོགས་བསྡུས་འཆར་འགོད་དང་། ཆེད་དོན་འཆར་འགོད། དེ་བཞིན《དབུལ་སྒྲོལ་འགག་སྒྲོལ་གྱི་གྲུབ་འབྲས་སྲ་བརྟན་དང་མཐོ་རུ་གཏོང་རྒྱུའི་སྐོར་གྱི་མཛུབ་ཁྲིད་བསམ་འཆར》དང་དབུལ་པོ་བསྐྱར་ལོག་སྔོན་འགོག་བྱེད་པའི་སྔོན་ཚུད་ཉེན་བརྡའི་ལམ་སྲོལ་སོགས་སྔ་རྗེས་སུ་བཏོན་པས། ཐོན་ལས་འཕེལ་རྒྱས་དང་། རྨང་གཞིའི་སྒྲིག་བཀོད་འཛུགས་སྐྲུན། རང་ངོས་ཞུགས་པ་སོགས་ཀྱི་དབུལ་སྒྲོལ་འགག་སྒྲོལ་གྱི་སྲིད་ཇུས་མ་ལག་དང་དབུལ་སྐྱོར་ཆེན་པོའི་བཀོད་པ་ཞིག་གྲུབ་ཡོད།
—— “མཚམས་འཇོག་མི་བྱེད་པ་བཞིའི”བླང་བྱ་མཐའ་འཁྱོངས་བྱས་ནས། “ཕྱིར་མིག་ལྟ་བའི”ཚུར་ལན་བསམ་འཆར་དང་ཡང་ཡང་བསྡུར་བ་དང་། “འགོ་ཁྲིད་ཀྱི་འགན་འཁྲིའི་ལམ་ལུགས”དང“གནད་དོན་ཐོ་བསུབ་ལམ་ལུགས”“དུས་བཀག་ནང་གྱོད་ཐག་གཅོད་པའི་ལམ་ལུགས”བཅས་ལག་བསྟར་བྱེད་པ། ལས་ཀའི་བྱེད་ཐབས་སྔར་བས་ཞིབ་ཚགས་སུ་གཏོང་བ། རིགས་དབྱེ་ནས་དག་ཐེར་གྱི་བླང་བྱ་ཁ་གསལ་བཟོ་བ་བཅས་བྱས་ནས་རྩིས་ཐོ་བཟོ་བ་དང་ཐོ་རེ་རེ་བཞིན་བསུབ་ཡོད།
—— དབུལ་སྒྲོལ་གྱི་གྲུབ་འབྲས་སྲ་བརྟན་དུ་གཏོང་བ་དང་། ཕྱོགས་ཡོངས་ནས་འབྱོར་འབྲིང་གི་ཞན་ཆ་སེལ་བ། སྤྱི་ཚོགས་ཞི་མཐུན་བརྟན་ལྷིང་འགན་ལེན་བྱེད་པ་བཅས་ཀྱི་གཙོ་གནད་ལས་འགན་གསུམ་ལ་དམ་པོར་དམིགས་ནས། རིམས་ནད་སྔོན་འགོག་དང་ཚོད་འཛིན་དང་དཔལ་འབྱོར་དང་སྤྱི་ཚོགས་འཕེལ་རྒྱས་ལ་སྤྱི་འདོམས་སྐུལ་འདེད་བཏང་སྟེ་དབུལ་སྐྱོར་ཐོན་ལས་ཐོན་སྐྱེད་སླར་གསོ་ཡོང་བར་རྒྱབ་སྐྱོར་ཧུར་ཐག་བྱས་པ་དང་། གཞི་གྲངས་སྔར་བས་མཐིལ་རྟོགས་བྱས་ནས་དབུལ་སྒྲོལ་བརྟན་པོ་མེད་པའི་མི་འབོར་དབུལ་པོ་དང་ཡིག་ཚགས་དང་གཱ་བཟོས་པའི་མི་འབོར་དབུལ་པོ་ཕུད་དབུལ་པོའི་མཚམས་སུ་སླེབས་པའི་ལྟ་ཞིབ་ཚད་ལེན་དང་འགུལ་རྣམ་ཅན་གྱི་དོ་དམ་ལ་ཤུགས་སྣོན་བརྒྱབ་ཡོད།
གནད་སྨིན་མཛད་ཇུས་མཐའ་འཁྱོངས་བྱས་པ།
བོད་འདི་ཉིད་ས་བབ་མཐོ་ལ་ལས་ཀའི་དཀའ་ཚེགས་ཧ་ཅང་ཆེ་བ་དང་། བོད་ལ་གསོ་རླུང་དཀོན་ལ་འགྲན་སློང་སྣ་ཚོགས་ཧ་ཅང་མང་པོ་འཕྲད་པ། བོད་ཀྱི་འཕེལ་རྒྱས་ཀྱི་རྨང་གཞི་ཞན་ལ་ཆ་རྐྱེན་སྐྱོ་པོ་ཡོད།
ས་དགའ་རྫོང་དར་རྒྱས་གླིང་ཤང་ས་ལྷག་གྲོང་ཚོའི་གྲོང་མི་ཀརྨ་མཐར་ཕྱིན“འཁྱམ་པོ་སེམས་ཁུག”གི་གཏམ་རྒྱུད་ལ་ས་གནས་དེ་གའི་མི་རྣམས་ཀྱིས་བསྔགས་བརྗོད་ཆེན་པོ་བྱེད་ཀྱི་ཡོད། ཁོང་གི་ལུས་ཐོག་གི“དབུལ་ནད”སེལ་ཆེད་གྲོང་ཚོའི་ཏང་ཀྲི་པུའི་ཧྲུའུ་ཅི་དང་པོ་སྐལ་བཟང་དབང་འདུས་ཀྱིས་ཀརྨ་མཐར་ཕྱིན་འཁྲིད་དེ་ཤང་གི་ཕྱུག་འགྱུར་འཇོན་ཐང་ཅན་ཁྱིམ་གྱི་འཚོ་བ་གསར་པར་ལྟ་བ་དང་། དབུལ་སྒྲོལ་གཟི་བརྗིད་དུད་ཚང་དུ“ཕྱུག་འགྱུར་གྱི་ཉམས་མྱོང”ཉན་པ། གྲོང་ཚོ་ཨུ་ལྷན་གྱི་དྲིལ་བསྒྲགས་སྒྲོམ་སྟེགས་ཐོག་གི་སྲིད་ཇུས་བཟང་པོར་ལྟ་བ་བཅས་ལ་བསྐྱོད་ཡོད།
“དེ་དག་ཚང་མ་ནི་ཧྲུའུ་ཅི་སྐལ་བཟང་ལགས་ཀྱི་བཀའ་དྲིན་ཡིན། དེ་ལྟར་མིན་ན་རང་ཉིད་སྔར་བཞིན་མི་ཚང་མས་སུན་སྣང་སྐྱེ་བའི་ཆང་སྐྱལ་དེར་ལུས་ངེས་ཡིན”སྐབས་དེ་དུས་ཀྱི་གནས་ཚུལ་ལ་རྗེས་དྲན་བྱེད་སྐབས་2018ལོར་དབུལ་སྒྲོལ་ཐུབ་པའི་ཀརྨ་མཐར་ཕྱིན་གྱིས“ད་ཆ་འཕེལ་རྒྱས་ཧ་ཅང་མགྱོགས་པོ་འདུག་ལ་ཡོང་འབབ་གསོག་པའི་གོ་སྐབས་ཀྱང་མང་པོ་འདུག གལ་སྲིད་ཏན་ཏན་ཏིག་ཏིག་ངང་ལས་ཀ་བྱས་ན་འཚོ་བ་ཇི་ཙམ་བསྐྱལ་བ་དེ་ཙམ་གྱིས་ཡག་ཏུ་འགྲོ་ངེས་རེད”ཅེས་བཀའ་དྲིན་བསམ་བཞིན་བརྗོད།
དབུལ་སྐྱོར་འགག་སྒྲོལ་བྱ་རྒྱུ་དེ་གནད་སྨིན་ལ་ཐུག་ཡོད། “ཧྲུའུ་ཅི་སྐལ་བཟང་ལགས”དང་འདྲ་བར་ཧྲུའུ་ཅི་དང་པོ་མང་པོ་ཞིག་གིས་དམངས་ཕན་བྱེད་ཐབས་དང་མང་ཚོགས་ཀྱི་དགོས་མཁོ“སྦྲེལ་མཐུད་དམ་ཟབ”བྱས་ནས་གནད་སྨིན་དབུལ་སྐྱོར་གྱི“མཐའ་མའི་འགག་གནད”སེལ་ཡོད།
སྔར་ནས་ད་བར་རང་ལྗོངས་ཀྱིས་གཞི་རིམ་གྱི་ཏང་འཛུགས་སྐྱོང་ལ་ཤུགས་སྣོན་རྒྱག་རྒྱུ་དང་དབུལ་སྒྲོལ་འགག་སྒྲོལ་ཟུང་འབྲེལ་མཐའ་འཁྱོངས་བྱས་ཤིང་། 2019ལོར་གྲོང་སྡོད་ལས་དོན་རུ་ཁག་ཁག་གིས“བརྒྱུད་རོགས་ཁྲིད་གསུམ”གྱི་ནུས་པ་འདོན་སྤེལ་གང་ལེགས་བྱས་ཏེ་ནུས་མེད་ཟབ་ཟོབ་ཀྱི་གཞི་རིམ་ཏང་རྩ་འཛུགས་བཅོས་སྒྲིག་བྱེད་རོགས་བྱས་པ་དང་། གྲོང་ཚོའི(གྲོང་ལྷན)“ཨུ་ལྷན་གཉིས”ཀྱི་ཚན་ཁག་ལེགས་འདེམས་ཧྲག་སྒྲུག་ལ་གཞོགས་འདེགས་བྱས་པ། གྲོང་ཚོའི(གྲོང་ལྷན)ལས་བྱེད་པ་ཁྲི་ཡི་རིག་གནས་བྱང་ཚད་མཐོ་རུ་གཏོང་བའི་འདུ་འགོད་ལག་བསྟར་ཤུགས་ཆེན་བྱས་པ། ཞིང་འབྲོག་ཏང་ཡོན་འཕེལ་རྒྱས་གཏོང་བའི་ལས་དོན་ལ་ནན་ཏན་ངང་དམ་འཛིན་ཡག་པོ་བྱས་པ། ཏང་ཡོན་གྱི“ལས་གནས་གཏོད་པ་དང་འགན་འཁྲི་གཏན་འཁེལ་བྱེད་པ་དང་རང་འགན་གཙང་སྒྲུབ་བྱེད་པའི”བྱེད་སྒོ་གཏིང་ཟབ་སྤེལ་བ། གཞི་རིམ་ཏང་འཛུགས་སྐྱོང་གི“དོན་ཆུང”རེ་རེ་བརྒྱུད་ཏང་གི་འགོ་ཁྲིད་དང་ཏང་འཛུགས་སྐྱོང་དེ་གཞི་རིམ་གྱི་ཕྱོགས་གང་སར་ཁྱབ་པ་དང་། ལྷབ་ལྷབ་ཏུ་གཡོ་བའི་ཏང་དར་རེ་རེ་བརྒྱུད་དབུལ་སྒྲོལ་འགག་སྒྲོལ་གྱི་དམག་འཐབ་ཀྱི་འཆར་གཞི་དེ་བས་གནད་སྨིན་བྱུང་ཡོད།
“རིམས་ནད་ཐོན་རིང་ཤིང་བཟོའི་ལས་དོན་གཅིག་སྡུད་ཐོག་བྱེད་མི་ཐུབ་པས་ཤིང་བརྐོས་བཟོ་གྲྭ་གནས་སྐབས་རིང་ལས་ཀ་མཚམས་འཇོག་བྱེད་དགོས་པའི་རྣམ་པ་མཐོང་སྐབས་སེམས་ནང་དངངས་འཚབ་ཆེན་པོ་སྐྱེས་བྱུང”ཞེས་ཆབ་མདོ་གྲོང་ཁྱེར་འཇོ་མདའ་རྫོང་སྤོ་ལོ་ཤང་ལ“ཤིང་བཟོའི་ལག་རྩལ་གྱི་འབྱུང་ཁུངས”ཞེས་གྲགས་པ་དང་། སྤོ་ལོའི་ཤིང་བརྐོས་ནི་ས་གནས་དེ་གའི་དབུལ་སྐྱོར་ཐོན་ལས་གལ་ཆེན་གྱི་གྲས་ཤིག་རེད། ཤིང་བརྐོས་བཟོ་གྲྭའི་གནས་ཚུལ་གཏིང་ཟབ་ངང་ཤེས་རྟོགས་བྱས་རྗེས་འཇོ་མདའ་རྫོང་སྒྲིག་ཨུད་དང་ལྟ་ཞིབ་ཨུ་ལྷན་གྱིས་ཤང་དེའི་འབྲེལ་ཡོད་ལས་བྱེད་པ་འཕྲལ་དུ་བསྡུས་ཏེ་ཐག་གཅོད་བྱེད་ཐབས་གྲོས་བསྡུར་བྱས་པ་མ་ཟད། ཤིང་བཟོར་བསམ་བློའི་ཁྲིད་སྟོན་བྱས་ཏེ་ཚང་མར་རང་ཉིད་ཀྱི་ཁྱིམ་དུ་ཤིང་བཟོའི་ལས་ལ་གཞོལ་རྒྱུའི་སྐུལ་ལྕག་བྱས་པ་དང་ཆབས་ཅིག ཏང་ཡོན་འཕྲལ་སྒྲུབ་རུ་ཁག་བཙུགས་ཏེ་ཤིང་བརྐོས་བཟོ་གྲྭར་མ་བཅོས་རྒྱུ་ཆ་སྤྲོད་རོགས་དང་བརྐོས་བརྒྱབ་ཟིན་པ་དག་བསྡུ་རོགས་བྱས་ནས་ཤིང་བཟོར་ཡོང་འབབ་བརྟན་པོ་དང་ཤིང་བརྐོས་བཟོ་གྲྭ་ལས་མཚམས་བཞག་ཀྱང་ཐོན་སྐྱེད་བྱེད་མཚམས་མི་འཇོག་པའི་འགན་ལེན་བྱས་ཡོད།
ཕྱི་ངོས་ཀྱི་ནུས་པ་བེད་སྤྱོད་ཡག་པོ་དང་ནང་སྐྱེས་སྒུལ་ཤུགས་འདོན་སྤེལ་བྱས་པ།
2016ལོར་བོད་སྐྱོར་ཞིང་ཆེན་དང་གྲོང་ཁྱེར་གྱི་ལག་རྩལ་རོགས་སྐྱོར་འོག་ཨ་དབང་ལུག་གསོ་ཚགས་རྟེན་གཞི་བསྐྲུན་རྗེས་ཨ་ཤར་གྱིས་བོད་སྐྱོར་ལག་རྩལ་པའི་མཛུབ་ཁྲིད་འོག་ཚན་རིག་དང་མཐུན་པའི་སྒོ་ནས་གསོ་ཚགས་བྱེད་སྟངས་རིམ་བཞིན་ཁོང་དུ་ཆུད་པ་མ་ཟད། སློབ་སྦྱོང་བྱེད་སེམས་ཀྱང་ཆེ་རུ་སོང་ཡོད། ལོ་གཅིག་གི་རྗེས་སུ་ཨ་ཤར་ལ་ཐེན་ཅིན་དུ་ཟབ་སྦྱོང་བྱེད་པའི་གོ་སྐབས་ཤིག་རག རྟེན་གཞི་རྒྱུན་གཏན་ལྟར་གཉེར་སྐྱོང་བྱུང་བ་དང་བསྟུན་ནས་དོ་དམ་བྱེད་མཁན་ནས་ལས་མིའི་བར་ས་གནས་དེ་གའི་མང་ཚོགས་དེ་བས་མང་བ་རྟེན་གཞིའི་ནང་ཞུགས་ཏེ་འགན་འཁྲི་ལྕི་པོ་ཕྲག་ཐོག་ཏུ་འཁུར་བས་གསོ་ཚགས་རྟེན་གཞི་དེའང“གཞན་བརྟེན”ནས“རང་བརྟེན”ལ་སྒྱུར།
ཐེན་ཅིན་གྱིས་བོད་ལ་རོགས་སྐྱོར་བྱས་ནས་བཙུགས་པའི་ལུག་གི་ཐོན་ལས་དང་འདྲ་བར་བོད་སྐྱོར་ཞིང་ཆེན་དང་གྲོང་ཁྱེར་ཁག་གིས་བོད་སྐྱོར་བྱེད་ཐབས་དང་བྱེད་སྟངས་རྒྱུན་ཆད་མེད་པར་ལེགས་སྒྲིག་གིས“འཛམ་གླིང་ཡང་རྩེའི”འཕེལ་རྒྱས་ཐད་ཐབས་འདོན་ཇུས་འབུལ་ཧུར་ཐག་བྱས་ཏེ“གཞན་བརྟེན”དེ“རང་བརྟེན”ལ་གྱུར་པ་བྱས་ནས་པ་སྣམ་གྱི་སྔོ་ཚལ་དང་། ཉིང་ཁྲིའི་ཁྱིམ་ཚང་མགྲོན་ཁང་། མངའ་རིས་ཀྱི་སྐར་ཚོམས་ཡུལ་སྐོར། ལྷ་སའི་ས་གཙང་བདེ་ཐང་ཐོན་ལས་སོགས་དབུལ་སྐྱོར་གྱི་མིང་བྱང་བཏོད་པས་རོགས་སྐྱོར་ཐོབ་ཡུལ་གྱི“རང་བརྟེན”ནུས་པ་དང་རང་ངོས་འཕེལ་རྒྱས་ཀྱི་ནུས་པ་རིམ་བཞིན་ཆེ་རུ་སོང་ཡོད།
རང་ལྗོངས་ཀྱིས་འཕེལ་རྒྱས་ཀྱི་བསམ་ཕྱོགས་གསར་གཏོད་དང་མ་འཇོག་དང་མ་དངུལ་བསྡུ་སྒྲིལ་གྱི་ཐབས་ལམ་རྒྱ་བསྐྱེད་གཏོང་བ་དང་། ཐོན་ལས་ཀྱི་རྨང་གཞི་བསྐྱར་འཛུགས་དང་ཐོན་ལས་འཁོར་སྦྲེལ་མཐོར་གཏོང་གི་འདུ་འགོད་ལག་བསྟར་བྱས་ནས་ས་མཐོའི་སྐྱེ་དངོས་ཐོན་ལས་དང་། ཡུལ་སྐོར་རིག་གནས་ཐོན་ལས། དྭངས་གཙང་ནུས་རྒྱུའི་ཐོན་ལས། ལྗང་མདོག་བཟོ་ལས། དེང་རབས་ཞབས་ཞུའི་ལས་རིགས། མཐོ་གསར་གྲངས་གཞིའི་ཐོན་ལས། མཐའ་མཚམས་ཚོང་དོན་ཟོག་འགྲེམས་ལས་རིགས་བཅས་གཙོ་གནད་ཐོག་སྐྱེད་སྲིང་བྱས་ཡོད།
རྒྱ་ཆེའི་མང་ཚོགས་ཚོའི་ཡོང་འབབ་ཀྱི་གནད་དོན་དང་བསམ་བློའི་གནད་དོན་གཉིས་ཀ་ཐག་གཅོད་ཇི་ལྟར་བྱ་རྒྱུའི་ཐད་རང་སྐྱོང་ལྗོངས་ཀྱིས་བྱེད་ཐབས་ནུས་ལྡན་རབ་དང་རིམ་པ་སྤྱད་ཡོད།
དབུལ་སྒྲོལ་འགག་སྒྲོལ་གྱི་གསོན་ཉམས་དོད་པའི“སློབ་གཞི”བེད་སྤྱོད་ཡག་པོ་བྱས་ཏེ“སྣང་ཆེན་བཞི་དང་དགའ་ཞེན་བཞིའི”མང་ཚོགས་ཀྱི་སློབ་གསོ་ལག་ལེན་བྱེད་སྒོ་རྒྱུན་མཐུད་གཏིང་ཟབ་ངང་སྤེལ་རྒྱུ་ནི་དཔེ་མཚོན་ཡག་ཤོས་དེ་རེད།
“སྣང་ཆེན་བཞི་དང་དགའ་ཞེན་བཞིའི”སྒྲོག་འགྲེལ་པ་བྱས་ཚུན། ལྷ་ས་གྲོང་ཁྱེར་ཁྲེང་ཀོན་ཆུས་གྲྭ་བཞི་སྡེ་ཁུལ་གྱི་གྲོང་མི་དོན་གྲུབ་རྡོ་རྗེས་བསམ་བློ་གཏོང་མང་ཤོས་ནི“ཏང་གི་སྲིད་ཇུས་མང་ཚོགས་ཚང་མར་དྲིལ་བསྒྲགས་ཇི་ལྟར་བྱ་རྒྱུ”དེ་ཡིན་པ་དང་། ལོ་རྒྱུས་དང་དོན་དངོས་ཟུང་འབྲེལ་གྱིས་བོད་གསར་རྙིང་བསྡུར་བའི་སྐོར་བརྗོད་པས་ཚང་མས་བསམ་གཞིག་ཆེན་པོ་བྱེད་ཀྱི་ཡོད།
ལོ་50ལྷག་ཙམ་ལ་སླེབས་པའི་སྣེ་གདོང་ཆུས་རྡོ་ཕོ་བྲང་ཤང་བསོད་ནམས་གྲོང་ཚོའི་ཏང་ཀྲི་པུའི་ཧྲུའུ་ཅི་དབང་ལྡན་གྱིས་སྒྲོག་འགྲེལ་གྱི་PPTབཟོ་སྟངས་སྦྱངས་ཏེ་ཉེ་འགྲམ་གྱི་མི་དང་དོན་དག་དང་མཉམ་འདྲེས་བྱས་པ་དང་འབྲེལ། ཡི་གེ་དང་། པར་རིས། བརྙན་ལམ་བཅས་ཀྱི་ཐབས་ལ་བརྟེན་ནས་སྒྲོག་འགྲེལ་བྱས་པས་ཚང་མས་ཉན་འདོད་ཆེན་པོ་བྱེད་ཀྱི་ཡོད།
ཉིང་ཁྲི་གྲོང་ཁྱེར་བྲག་ཡིབ་ཆུས་བྲག་ཕྱི་གྲོང་ཚོའི་གྲོང་མི་པད་མ་དབྱངས་ཅན་གྱིས“ད་ཐེངས་ཀྱི་རྒྱལ་ཡོངས་ཀྱི་ཚོགས་འདུ་གཉིས་ཐོག་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་གསུང་བཤད་གལ་ཆེན་ཉན་པས་རང་ཉིད་ལ་སེམས་འགུལ་ཆེན་པོ་ཐེབས་བྱུང་། བདེ་སྐྱིད་ལྡན་པའི་འཚོ་བ་ནི་ལས་ལ་བརྩོན་པའི་ལག་གཉིས་ལ་བརྟེན་ནས་བྱུང་བ་ཞིག་རེད། ཏང་ཀྲུང་དབྱང་གི་བྱམས་བརྩེའི་ཐུགས་ཁུར་འོག་ལས་ལ་བརྩོན་པའི་ལག་གཉིས་ལ་བརྟེན་ཚེ་ང་ཚོའི་འཚོ་བ་ཉིན་རེ་ལས་མ་འདས་པར་ཡག་ཏུ་འགྲོ་ངེས་ཡིན་པའི་ཡིད་ཆེས་ཆེན་པོ་ཡོད”ཅེས་བརྗོད།
