ནུས་ཤུགས་ཡོད་རྒུས“ཞིང་གསུམ”ལས་འགན་ལེགས་སྒྲུབ་བྱས་ནས་ཕྱོགས་ཡོངས་འབྱོར་འབྲིང་གི་རྒྱལ་ཁ་ཕུ་ཐག་གཅོད་དགོས།

གྲོལ་མ་ཐག་པའི་ཀྲུང་དབྱང་གི་གྲོང་གསེབ་ལས་དོན་ཚོགས་འདུ་ནི་ཀྲུང་དབྱང་གི་དཔལ་འབྱོར་ལས་དོན་ཚོགས་འདུ་འཚོགས་རྗེས་ཀྱི་ཚོགས་འདུ་གལ་ཆེན་གཞན་ཞིག་རེད། ད་ཐེངས་ཀྱི་ཚོགས་འདུས་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་དམིགས་ཚད་དང་ཡང་ཡང་བསྡུར་ནས་ཕྱི་ལོའི“ཞིང་གསུམ”ཁྱབ་ཁོངས་ཀྱི་གཙོ་གནད་ལས་དོན་བཀོད་སྒྲིག་བྱས་ཡོད། དེ་བསམ་བློ་གཅིག་གྱུར་དང་གདེང་ཚོད་བརྟན་དུ་བཏང་ནས་དབུལ་སྒྲོལ་འགག་སྒྲོལ་གྱི་དམག་འཐབ་ལ་ཕྱོགས་ཡོངས་ནས་རྒྱལ་ཁ་ལེན་པ་དང་། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་མཇུག་ཕུན་སུམ་ཚོགས་པོའི་ངང་བསྡུ་རྒྱུའི་ངོས་ནས་བརྗོད་ན་ཧ་ཅང་གལ་འགངས་ཆེ་བའི་དོན་སྙིང་ལྡན་ཡོད།
“ཞིང་གསུམ”འཕེལ་རྒྱས་ཡག་པོ་བྱུང་ནས་སྤྱི་ཡོངས་རང་འགུལ་ཐུབ་ཅིང་། འདི་ལོ་ཚུན་དུ། རྒྱལ་ཁབ་ཕྱི་ནང་གི་ཉེན་ཁ་དང་འགྲན་སློང་མངོན་གསལ་དོད་པོས་ཆེ་རུ་ཕྱིན་པའི་རྙོག་འཛིང་ཆེ་བའི་རྣམ་པའི་མདུན་དུ། “ཞིང་གསུམ”འཕེལ་རྒྱས་ལ་ཐོབ་པར་དཀའ་བའི་གྲུབ་འབྲས་བཟང་པོ་ཐོབ་པ་དང་། ལོ་འཁོར་གྱི་དབུལ་སྒྲོལ་ལས་འགན་ཕྱོགས་ཡོངས་ནས་ལེགས་གྲུབ་ཟིན་ནས་ཞིང་ལས་འཕེལ་རྒྱས་སྤྱིའི་ཆ་ནས་བརྟན་ཐོག་ཡར་བརྩོན་བྱུང་བ་དང་། གྲོང་གསེབ་ཀྱི་དམངས་འཚོ་སྔར་བས་ལེགས་སུ་ཕྱིན་པ། གྲོང་གསེབ་ཀྱི་སྒྱུར་བཅོས་མུ་མཐུད་གཏིང་ཟབ་ཏུ་ཕྱིན་པ། གྲོང་གསེབ་བཅོས་སྐྱོང་གི་ཆུ་ཚད་རྒྱུན་ཆད་མེད་པར་མཐོ་རུ་ཕྱིན་པ་བཅས་བྱུང་ཡོད། ཞིང་ལས་དང་གྲོང་གསེབ་འཕེལ་རྒྱས་མུ་མཐུད་ཡག་ཏུ་ཕྱིན་པའི་འཕེལ་ཕྱོགས་ཀྱིས་དཔལ་འབྱོར་དང་སྤྱི་ཚོགས་སྤྱི་ཡོངས་བརྟན་ལྷིང་ཐུབ་ནས་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་ཆེད་རྨང་གཞི་བརྟན་པོ་བཏིང་ཡོད།
འབྱོར་འབྲིང་བྱུང་མིན་གྱི་འགག་རྩ་དེ་ཡུལ་མི་སྤུན་ཟླར་ལྟ་དགོས། དབུལ་སྒྲོལ་གྱི་སྤུས་ཚད་གང་འདྲ་བྱུང་མིན་དང་། ཕྱོགས་ཡོངས་ནས་འབྱོར་འབྲིང་གི་ཕན་འབྲས་གང་འདྲ་བྱུང་མིན་དེ་ཚད་གཞི་མཐོ་པོ་ཞིག་གི་ཐོག་ནས་ཕྱི་ལོའི“ཞིང་གསུམ”ལས་དོན་གྱི་གྲུབ་འབྲས་ལ་ལྟ་དགོས། ཕྱི་ལོ་ནི་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་མཇུག་བསྡུའི་ལོ་ཡིན་པས། ང་ཚོས་ངེས་པར་དུ“ཞིང་གསུམ”གྱི་གནད་དོན་ཐག་གཅོད་ཡག་པོ་བྱ་རྒྱུ་དེ་ཏང་ཡོངས་ཀྱི་ལས་དོན་གྱི་གལ་ཆེའི་ནང་གི་འགངས་ཆེར་བརྩིས་ནས་ཁ་ཚ་དགོས་གཏུགས་ཀྱི་དོན་དག་ཡག་པོ་བསྒྲུབས་པ་དང་། སྟོབས་ཤུགས་གཅིག་སྒྲིལ་གྱིས་དབུལ་སྒྲོལ་འགག་སྒྲོལ་གྱི་དམག་འཐབ་ཡག་པོ་བརྒྱབ་སྟེ་ཕྱོགས་ཡོངས་འབྱོར་འབྲིང་གི“ཞིང་གསུམ”ཁྱབ་ཁོངས་ནང་གི་མངོན་གསལ་དོད་པའི་ཞན་ཆ་གསབ་དགོས་ལ། ཕུགས་ཀྱི་འཕེལ་རྒྱས་ནུས་ལྡན་བཏང་ནས“ཞིང་གསུམ”ཁྱབ་ཁོངས་ཀྱི་འཐབ་ཇུས་རང་བཞིན་གྱི་ལས་འགན་དང་རྨང་གཞིའི་རང་བཞིན་གྱི་ལས་དོན་ལ་དམ་འཛིན་ཡག་པོ་བྱས་ཏེ་ཞིང་པ་དུང་ཕྱུར་དུ་མ་རྒྱལ་ཡོངས་མི་དམངས་དང་མཉམ་དུ་ཕྱོགས་ཡོངས་ནས་འབྱོར་འབྲིང་སྤྱི་ཚོགས་ཕྱོགས་སུ་སྐྱོད་ཐུབ་པའི་འགན་ལེན་ཡང་བྱེད་དགོས།
དབུལ་སྒྲོལ་འགག་སྒྲོལ་གྱི་དམག་འཐབ་ལ་རྒྱལ་ཁ་ལེན་རྒྱུ་ནི་ངེས་པར་དུ་ལེགས་སྒྲུབ་བྱེད་དགོས་པའི་ལྡོག་མེད་ཀྱི་ལས་འགན་ཞིག་རེད། མཐའ་མའི་མཁར་རྫོང་ཡིན་པའི་དབུལ་པོའི་དཀའ་གནད་སེལ་བར“ཁུལ་གསུམ་དང་ཀྲོའུ་གསུམ”སོགས་ཤིན་ཏུ་དབུལ་པོའི་ས་ཁུལ་ལ་དོ་ཁུར་བྱས་ནས་མངོན་གསལ་དོད་པའི་གནད་དོན་དང་ཉམས་ཞན་ལྷུ་ཚིགས་ལ་དམིགས་ཏེ་དེ་བས་ནུས་ལྡན་གྱི་བྱ་ཐབས་དང་། དེ་བས་ཞིབ་ཚགས་ཀྱི་ལས་དོན་སྤེལ་སྟངས་ལ་བརྟེན་ནས་དབུལ་སྒྲོལ་ལས་འགན་ཕྱོགས་ཡོངས་ནས་ལེགས་སྒྲུབ་བྱེད་དགོས། དབུལ་སྒྲོལ་གྲུབ་འབྲས་སྲ་བརྟན་དུ་གཏོང་བ་དང་། དབུལ་པོ་རང་ལོག་སྔོན་འགོག་བྱས་ནས་གནད་དོན་གྱི་གསལ་ཐོ་བཟོས་ཏེ་རེ་རེ་བཞིན་དག་ཐེར་གཙང་བཟོ་དང་དུད་ཚང་རེ་རེ་བཞིན་ཐོ་བསྡུར་ཨང་སུབ་བྱེད་དགོས། རྫོང་དབུལ་པོ་ཕྱིར་འཐེན་གྱི་འགག་སྒོ་ཡག་པོ་སྲུང་བ་དང་དབུལ་པོ་ཕྱིར་འཐེན་གྱི་ཚད་གཞི་དང་གོ་རིམ་ལག་ལེན་ནན་པོ་བསྟར་ཏེ་གྲངས་ཙམ་གྱི་དབུལ་སྒྲོལ་དང་དབུལ་སྒྲོལ་རྫུས་མ་གཏན་འགོག་མཐའ་གཅིག་ཏུ་བྱེད་དགོས། དབུལ་སྒྲོལ་འགག་སྒྲོལ་གྱི་སྲིད་ཇུས་སྤྱི་ཡོངས་བརྟན་པོ་ཡོང་བ་རྒྱུན་འཁྱོངས་བྱེད་པ་དང་། རྫོང་དབུལ་པོས་དབུལ་ཞྭ་ཕུད་ཀྱང་འགན་འཁྲི་འཁུར་མཚམས་མི་འཇོག་པ་དང་། སྲིད་ཇུས་ལག་ལེན་བསྟར་མཚམས་མི་འཇོག་པ། རོགས་སྐྱོར་བྱེད་མཚམས་མི་འཇོག་པ། ལྟ་འདོམས་བྱེད་མཚམས་མི་འཇོག་པ་བཅས་བྱས་ཏེ་དབུལ་སྒྲོལ་གྱི་གྲུབ་འབྲས་ལ་ལོ་རྒྱུས་དང་ལག་ལེན་གྱི་ཞིབ་དཔྱད་ཐུབ་པའི་འགན་ལེན་བྱེད་དགོས།
གྲོང་གསེབ་ཏུ་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་ཞན་ཆ་གསབ་རྒྱུ་ནི་ཞིང་པ་མང་ཚོགས་ཀྱི་ཆེས་ཐད་ཀར་དང་ཆེས་དགོས་གཏུགས་ཀྱི་རེ་སྒུག་ཞིག་ཡིན། ཕྱོགས་ཡོངས་འབྱོར་འབྲིང་དུ་བསྐྱོད་པའི་ཞན་ཆ་གྲོང་གསེབ་ཏུ་ཡོད་པ་དང་། མངོན་གསལ་དོད་པའི་ཞན་ཆ་ནི་གྲོང་གསེབ་ཀྱི་རྨང་གཞིའི་སྒྲིག་བཀོད་དང་སྤྱི་པའི་ཞབས་ཞུ་རེད། གྲོང་གསེབ་ཀྱི་སྤྱི་པའི་ཞབས་ཞུའི་སྒྲིག་བཀོད་འཛུགས་སྐྲུན་བྱེད་ཤུགས་ཆེ་རུ་བཏང་ནས་གྲོང་གསེབ་ཀྱི་ཆུ་མཁོ་འདོན་འགན་ལེན་བྱེད་ཚད་མཐོ་རུ་གཏོང་བ་དང་། གྲོང་གསེབ་ཀྱི་སྡོད་མལ་ཁོར་ཡུག་བཅོས་སྒྲིག་ཡག་པོ་བྱེད་པ། གྲོང་གསེབ་ཀྱི་སློབ་གསོའི་སྤུས་ཚད་མཐོ་རུ་གཏོང་བ། གྲོང་གསེབ་ཀྱི་སྤྱི་ཚོགས་འགན་སྲུང་མ་ལག་བསྐྲུན་རྒྱུར་ཤུགས་སྣོན་རྒྱག་པ་བཅས་བྱས་ཏེ་ཞིང་པ་མང་ཚོགས་ཀྱི་ཐོབ་ཚོར་དང་། བདེ་སྐྱིད་ཚོར་སེམས། བདེ་འཇགས་ཚོར་སེམས་བཅས་རྒྱུན་ཆད་མེད་པར་ཆེ་རུ་གཏོང་དགོས།
ཞིང་ལས་དང་གྲོང་གསེབ་ཀྱི་ལས་དོན་ཡག་པོ་སྒྲུབ་པའི་འགག་རྩ་ཏང་ལ་ཐུག་ཡོད། དེར་བརྟེན་ཏང་གིས“ཞིང་གསུམ”ལས་དོན་ལ་ཕྱོགས་ཡོངས་ནས་འགོ་ཁྲིད་བྱེད་རྒྱུར་ཤུགས་སྣོན་བརྒྱབ་སྟེ་རིམ་པ་ལྔའི་ཧྲུའུ་ཅིས་གྲོང་གསེབ་དར་རྒྱས་ཀྱི་འགན་འཁྲི་འཁུར་ཤུགས་ཆེ་རུ་གཏོང་བ་དང་། ཞིང་ལས་ཤེས་པ་དང་། གྲོང་གསེབ་ལ་དགའ་ཞེན། ཞིང་པར་དགའ་ཞེན་བཅས་ཀྱི“ཞིང་གསུམ”ལས་དོན་དཔུང་ཁག་གསོ་སྐྱོང་ཤུགས་ཆེན་བྱེད་དགོས། འགན་ལེན་ལམ་སྲོལ་ལ་ཤུགས་སྣོན་བརྒྱབ་སྟེ“ཞིང་གསུམ”གྱི་མ་དངུལ་སྔོན་ལ་འགན་ལེན་བྱེད་པ་དང་། གྲོང་གསེབ་འཕེལ་རྒྱས་ཀྱི་ས་སྤྱོད་དཀའ་གནད་སེལ་བ། ཤེས་ལྡན་མི་སྣ་གཞི་རིམ་དུ་བསྐྱོད་རྒྱུར་སྐུལ་འདེད་གཏོང་བ། ཚན་རྩལ་འདེགས་སྐྱོར་ལ་ཤུགས་སྣོན་རྒྱག་པ་བཅས་བྱེད་དགོས། གྲོང་གསེབ་ཀྱི་གཙོ་གནད་སྒྱུར་བཅོས་ལས་འགན་ལ་དམ་འཛིན་ཡག་པོ་བྱས་ཏེ་གྲོང་གསེབ་ཀྱི་གཞི་རྩའི་གཉེར་སྐྱོང་ལམ་ལུགས་འཐུས་སྒོ་ཚང་དུ་བཏང་ནས་གྲོང་གསེབ་ཀྱི་མཉམ་སྡེབ་རྒྱུ་ནོར་བདག་དབང་ལམ་ལུགས་ཀྱི་སྒྱུར་བཅོས་ཚོད་ལྟ་ཕྱོགས་ཡོངས་ནས་ཁྱབ་གདལ་གཏོང་དགོས། གྲོང་གསེབ་ཀྱི་དོན་དངོས་ནས་འགོ་འཛུགས་རྒྱུ་མཐའ་འཁྱོངས་བྱས་ཏེ་ཞིང་པའི་འདོད་འདུན་ལ་བརྩི་འཇོག་དང་། གང་ཐུབ་ཅི་ཐུབ། ནུས་པས་ལྕོགས་ཚོད་བཅས་བྱས་ནས་ཁ་ཚ་དགོས་གཏུགས་ཀྱི་དོན་དག་རེ་རེ་བཞིན་ཐག་གཅོད་ཡག་པོ་བྱེད་དགོས།
ཕྱི་ལོའི“ཞིང་གསུམ”ལས་དོན་གྱི་གཙོ་གནད་ལས་འགན་གཏན་འཁེལ་ཟིན་པས། ང་ཚོས་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་མཐའ་འཁོར་དུ་དེ་བས་མཐུན་སྒྲིལ་དམ་ཟབ་བྱས་ཏེ། སེམས་ནུས་གཅིག་སྒྲིལ་དང་། དོན་འཁྱོལ་ལ་དམ་འཛིན། འགག་སྒྲོལ་དཀའ་སེལ་བཅས་བྱས་ནས་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་རྒྱལ་ཁ་རླབས་པོ་ཆེ་ནུས་ཤུགས་ཡོད་རྒུས་ལེན་དགོས།
རྩོམ་སྒྲིག་པ།　བདེ་སྒྲོལ།
