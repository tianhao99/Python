ཐོག་མའི་བསམ་འདུན་མ་བརྗེད་ཕུགས་འདུན་དོན་དུ་གཉེར། དུས་རབས་གསར་པའི་རྒྱང་སྐྱོད་ལམ་བུར་འབད་པས་སྐྱོད།

གནམ་ལོ་གསར་ཚེས་ཀྱི་ཅོང་སྒྲ་མཁའ་དབྱིངས་སུ་གྲགས་པ་དང་བསྟུན་ནས་ལོ་ཟླའི་ཉག་མ་སླར་ཡང་སྐད་ཅིག་ཉིད་ལ་འདས། གནམ་ལོ་གསར་དུ་ཚེས་ནས་གང་སར་རྣམ་པ་གསར་པར་གྱུར་པའི་བཀྲ་ཤིས་དུས་སྟོན་གྱི་ཉིན་མོ་འདིར་ང་ཚོས་རླབས་ཆེན་མེས་རྒྱལ་སྔར་བས་སྟོབས་འབྱོར་མངའ་ཐང་རྒྱས་པ་དང་མི་རིགས་ཁག་གི་མི་དམངས་རྣམས་སྔར་བས་བདེ་སྐྱིད་ཁམས་བཟང་ཡོང་བའི་སྨོན་འདུན་ཞུ་རྒྱུ་ཡིན།
ཤར་རིའི་རྩེ་ནས་ཉིན་རེར་ཉི་གཞོན་ཐེངས་རེ་འཆར་མོད། འོན་ཀྱང་དུས་མཚམས་མི་འདྲ་བར་དམིགས་བསལ་གྱི་དོན་སྙིང་རེ་ལྡན་ཡོད། 2019ལོ་ནི་བོད་ཀྱི་ངོས་ནས་བརྗོད་ན་ཆེས་སྤྱིར་བཏང་མིན་པའི་ལོ་ཞིག་ཡིན་པས་མི་དམངས་ཀྱི་སེམས་སུ་ནམ་ཡང་བརྟན་པོར་ངེས་སྲིད།
སྤྱིར་བཏང་མིན་པའི་2019ལོར། ང་ཚོས་ཀྲུང་གོ་གསར་པ་དབུ་བརྙེས་ནས་ལོ་ངོ་70འཁོར་བ་དང་བོད་ལ་དམངས་གཙོའི་བཅོས་སྒྱུར་བྱས་ནས་ལོ་ངོ་60འཁོར་བར་རྟེན་འབྲེལ་གཟབ་རྒྱས་ཞུས་ཡོད། སྤྱི་མཐུན་རྒྱལ་ཁབ་ཀྱི་དྲོ་ཞིང་སྐྱིད་པའི་པང་དུ་དང་གུང་ཁྲན་ཏང་གི་མཁས་མཛངས་ལྡན་པའི་འགོ་ཁྲིད་འོག བོད་ཀྱིས་དུས་ཐུང་ལོ་བཅུ་ཕྲག་ནང་ལོ་ངོ་སྟོང་གི་མཆོང་སྐྱོད་བྱུང་བའི་ལོ་རྒྱུས་ཀྱི་ངོ་མཚར་བཏོད་ཡོད། ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན་དུ་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་བརྩེ་སེམས་བོད་ལ་བཅངས་ཏེ། བོད་ཀྱི་ལས་དོན་སྤེལ་བར་ཁ་ཕྱོགས་གཏན་འཁེལ་དང་ཇུས་འདོན་བཀོད་སྒྲིག་གནང་ནས་བོད་ཀྱི་འཕེལ་རྒྱས་མྱུར་པོ་དང་ཡུན་རིང་བདེ་འཁོད་ཡོང་བའི་དུས་རབས་གསར་པ་བཏོད་ཡོད།
སྤྱིར་བཏང་མིན་པའི་2019ལོར། བོད་ཀྱི་སྤུས་ཚད་མཐོ་བའི་འཕེལ་རྒྱས་ཀྱི་རྣམ་པ་མི་རྣམས་དགའ་བ་སྐྱེ་འོས་པ་ཞིག་ཡོད་པ་དང་འཕེལ་རྒྱས་ཀྱི་སྤུས་ཚད་བརྟན་པོའི་ངང་མཐོ་རུ་སོང་ཡོད། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པར་འཕེལ་རིམ་གསར་པ་གལ་ཆེན་བྱུང་བས། སྔོན་རྩིས་ལྟར་ན་ལོ་ཧྲིལ་པོའི་དཔལ་འབྱོར་འཕར་ཚད་9%ཡས་མས་ཟིན་པ་དང་། ཞིང་འབྲོག་པའི་ཡོང་འབབ་13%ཡས་མས་འཕར་བ། མི་འབོར་དབུལ་པོ་ཁྲི་62.8ཚང་མ་དབུལ་སྒྲོལ་ཐུབ་པ་དང་རྫོང(ཆུས)19དབུལ་ཞྭ་ཕུད་པའི་ཚད་གཞིར་སླེབས་པ། མི་རིགས་ཁག་གི་མང་ཚོགས་ཀྱི་ཐོབ་ཚོར་དང་། བདེ་སྐྱིད་ཚོར་སེམས། བདེ་འཇགས་ཚོར་སེམས་བཅས་ཟབ་ཏུ་ཕྱིན་ཡོད།
སྤྱིར་བཏང་མིན་པའི་2019ལོར། བོད་ཀྱི་སྤྱི་ཚོགས་སྤྱི་ཡོངས་ཞི་མཐུན་བརྟན་ལྷིང་དང་མཐའ་མཚམས་སྲ་བརྟན་དང་དུས་བདེ་བྱུང་ཡོད། རྒྱལ་གཅེས་རིང་ལུགས་ཀྱི་སློབ་གསོ་དང་། སྤྱི་ཚོགས་རིང་ལུགས་ཀྱི་སློབ་གསོ། “སྣང་ཆེན་བཞི་དང་དགའ་ཞེན་བཞིའི”སློབ་གསོ། ཁ་ཕྲལ་ལ་ངོ་རྒོལ་བྱེད་པའི་འཐབ་རྩོད་ཀྱི་སློབ་གསོ། བོད་གསར་རྙིང་བསྡུར་བའི་སློབ་གསོ་བཅས་ཟམ་མི་ཆད་པར་གཏིང་ཟབ་ཏུ་བཏང་བ་དང་། “མཐུན་སྒྲིལ་བརྟན་ལྷིང་ནི་བདེ་སྐྱིད་དང་ཁ་ཕྲལ་ཟང་ཟིང་ནི་ཆག་སྒོ”ཡིན་པ་མི་སེམས་སུ་ཟུག་པ། རང་འགུལ་ངང་བརྟན་ལྷིང་ཡོང་བར་བྱེད་པའི་མི་རིགས་ཁག་གི་མང་ཚོགས་ཀྱི་འདོད་འདུན་ཇེ་ཆེར་ཕྱིན་པ་བཅས་ལས་གངས་ལྗོངས་ས་མཐོར་བཀྲ་ཤིས་ཞི་མཐུན་གྱི་རྣམ་པ་ཞིག་ཆགས་ཡོད།
སྤྱིར་བཏང་མིན་པའི་2019ལོར། བོད་ཀྱི་སྣོད་བཅུད་ཁོར་ཡུག་མུ་མཐུད་ལེགས་སུ་སོང་ནས་སྔར་བཞིན་འཛམ་གླིང་ཐོག་གི་ཁོར་ཡུག་སྤུས་ཚད་ལེགས་ཤོས་ཀྱི་གྲས་ཤིག་རེད། སྔོ་ཞིང་དྭངས་པའི་རི་ཆུ་དང་གངས་འཁྱགས་ཀྱིས་བསྡམས་པའི་ས་གཞི་གསེར་རི་དངུལ་རི་ཡིན་པའི་འདུ་ཤེས་མི་སེམས་སུ་ཟུག་པ་དང་། རིམ་པ་ཁག་དང་རིགས་ཁག་གི་རང་བྱུང་སྲུང་སྐྱོང་ཁུལ་47ཡོད་པ་དེའི་སྤྱིའི་རྒྱ་ཁྱོན་སྤྱི་ལེ་ངོས་གྲུ་ཁྲི་41.22ཟིན་པ། གྲོང་ཚོ་དང་དུད་ཚང་ཚང་མར་ལྗོན་ཤིང་ཡོད་པ། ནགས་ཚལ་ཁྱབ་ཚད་12.14%ཟིན་པ། ལྗོངས་ཡོངས་ཀྱི་ས་ཁུལ་རིམ་པ་ཡན་གྱི་གྲོང་ཁྱེར་གྱི་མཁའ་རླུང་གི་སྤུས་ཚད་ལེགས་པའི་ཉིན་གྲངས་ཀྱི་བསྡུར་ཚད་98.1%ཟིན་པ། ལེ་དབར་ཁྲིའི་ས་མཐོའི་ས་ཆ་གང་སར་ནམ་མཁའ་གཡའ་དག་ལ་ས་གཞི་རྡུལ་དག་པ་དང་ཆུ་མོ་དྭངས་ཤིང་གཙང་བ་ཡོད།
སྤྱིར་བཏང་མིན་པའི་2019ལོར། བོད་ཀྱི་རིམ་ཁག་ཏང་འཛུགས་སྐྱོང་ལ་ཕྱོགས་ཡོངས་ནས་ཤུགས་སྣོན་བརྒྱབ་པས་ཏང་གིས་བོད་དུ་སྲིད་སྐྱོང་བའི་རྩ་བའི་རྨང་གཞི་སྔར་བས་བརྟན་དུ་སོང་ཡོད། ཏང་འཛུགས་སྐྱོང་གི་རླབས་ཆེའི་འདུ་འགོད་གསར་པར་མུ་མཐུད་སྐུལ་འདེད་བཏང་བ་དང་། ཏང་རྩ་འཛུགས་འཛུགས་སྐྱོང་དང་ཤེས་ལྡན་པའི་དཔུང་ཁག་འཛུགས་སྐྱོང་ལ་ཕྱོགས་ཡོངས་ནས་ཤུགས་སྣོན་བརྒྱབ་པ། གཞི་རིམ་རྩ་འཛུགས་ཀྱི་བྱེད་ནུས་ཧྲིལ་པོ་འདོན་སྤེལ་གང་ལེགས་བྱས་ཡོད། “ཐོག་མའི་བསམ་འདུན་མ་བརྗེད་པར་འགན་འཁྲི་བློ་ལ་བརྟན་པོར་འཆང་བའི”བརྗོད་དོན་གཙོ་བོའི་སློབ་གསོར་སྐུལ་འདེད་ཏན་ཏིག་བཏང་བས། བརྗོད་དོན་གཙོ་བོའི་སློབ་གསོ་ཁག་དང་པོར་སྤྱིའི་གདེང་འཇོག་ཡག་པོ་ཐོབ་ཚད་99.11%ཟིན་པ་དང་། བརྗོད་དོན་གཙོ་བོའི་སློབ་གསོ་ཁག་གཉིས་པ་སྤེལ་ནས་མང་ཚོགས་ལ་བྱ་བ་དངོས་དང་བྱ་བཟང་ཁྱོན་ཁྲི་4.77བསྒྲུབས་པ། ཏང་དང་མི་དམངས་མང་ཚོགས་དབར་གྱི་ཤ་རུས་ལྟ་བུའི་འབྲེལ་བ་སྔར་བས་ཟབ་ཏུ་ཕྱིན་ཡོད།
གཙང་ཆུ་ཕུ་ཐག་རིང་ཡང་ཆུ་འགོ་ཡོད། ལྗོན་ཤིང་དགུང་ལ་བསྙེགས་ཀྱང་རྩ་བ་ཡོད། གྲུབ་འབྲས་ཐོབ་པའི་རྩ་བ་ནི་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་འགྱུར་མེད་སྟོབས་ལྡན་གྱི་འགོ་ཁྲིད་ལ་ཐུག་པ་དང་། ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པ་དང་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མཐའ་སྐྱོང་བོད་བརྟན་སྐོར་གྱི་རྣམ་བཤད་གལ་ཆེན་གྱི་ཚན་རིག་དང་མཐུན་པའི་མཛུབ་སྟོན་ལ་ཐུག་ཡོད། དེ་ནི་ལྗོངས་ཡོངས་ཀྱི་གོང་འོག་ཚང་མས་ཏང་ཀྲུང་དབྱང་གི་འཐབ་ཇུས་བཀོད་སྒྲིག་གཞིར་བཟུང་། ལྗོངས་ཏང་ཨུད་ཀྱི་ལས་དོན་བླང་བྱ་ལག་བསྟར་དོན་འཁྱོལ་གྱིས་ནུས་སེམས་གཅིག་སྒྲིལ་དང་དཀའ་སྤྱད་འབད་འཐབ་བྱས་པའི་གྲུབ་འབྲས་ཤིག་རེད།
གནམ་ལོ་གསར་པའི་ཅོང་སྒྲ་ནི་སླར་ཡང་རྡོག་ཐོན་གྱི་དུང་བརྡ་ཡིན། གནམ་ལོ་གསར་པའི་ཉི་འོད་འཆར་བའི་སྐབས་ང་ཚོ་དུས་རབས་གསར་པའི་འགོ་འཛུགས་ས་གསར་པ་སྟེ། 2020ལོར་སླེབས་ཟིན། ལོ་འདི་ནི་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པ་དང“ལོ་ལྔ་ཚན་བཅུ་གསུམ་པའི”འཆར་འགོད་མཇུག་བསྡུ་བའི་ལོ་ཞིག་རེད། 2020ལོའི་ལས་དོན་ཁག་ཡག་པོ་བསྒྲུབ་རྒྱུ་ནི་ལོ་བརྒྱ་དང་པོའི་འབད་འཐབ་དམིགས་ཚད་མངོན་འགྱུར་དང་། “ལོ་ལྔ་ཚན་བཅུ་བཞི་པའི”འཆར་འགོད་འཕེལ་རྒྱས་དང་ལོ་བརྒྱ་གཉིས་པའི་འབད་འཐབ་དམིགས་ཚད་མངོན་འགྱུར་བྱེད་པར་རྨང་གཞི་ཡག་པོ་འདིང་རྒྱུའི་ངོས་ནས་བརྗོད་ན་དོན་སྙིང་གལ་ཆེན་ལྡན་ཡོད།
ཐོག་མའི་བསམ་འདུན་མ་བརྗེད་པར། ཕུགས་འདུན་སྙེགས་ནས་མདུན་དུ་སྐྱོད། དུས་རབས་གསར་པའི་འགོ་འཛུགས་ས་གསར་པར་ང་ཚོའི་ཕྲག་སྟེང་གི་འགན་འཁྲི་ཧ་ཅང་ལྕི་ལ། ང་ཚོའི་ཕྲག་སྟེང་གི་ལས་འགན་ཧ་ཅང་གཟི་བརྗིད་ཆེ་བ་ཞིག་ཀྱང་ཡོད། ཏང་གི་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་བཞི་པའི་ཐོག《ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ལམ་ལུགས་མཐའ་འཁྱོངས་དང་འཐུས་སྒོ་ཚང་དུ་གཏོང་བ་དང་། རྒྱལ་ཁབ་བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་གཏོང་རྒྱུའི་གནད་དོན་གལ་ཆེན་འགའ་ཞིག་སྐོར་གྱི་ཀྲུང་གུང་ཀྲུང་དབྱང་གི་གཏན་འབེབས》ལ་གྲོས་འཆམ་བྱུང་བ་དང་། འཚོགས་མ་ཐག་པའི་ལྗོངས་ཏང་ཨུད་སྐབས་དགུ་པའི་ཚང་འཛོམས་གྲོས་ཚོགས་ཐེངས་བདུན་པ་དང་ལྗོངས་ཏང་ཨུད་ཀྱི་དཔལ་འབྱོར་ལས་དོན་ཚོགས་འདུའི་ཐོག རང་ལྗོངས་ཀྱི་བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་གཏོང་རྒྱུ་དང་2020ལོའི་དཔལ་འབྱོར་ལས་དོན་ཏན་ཏིག་བསྒྲུབ་རྒྱུར་ཕྱོགས་ཡོངས་ནས་བཀོད་སྒྲིག་བྱས་ཡོད། ལྗོངས་ཡོངས་ཀྱི་རིམ་པ་ཁག་དང་སྡེ་ཚན་ཁག་གིས་ངེས་པར་དུ་ཏང་ཀྲུང་དབྱང་དང་ལྗོངས་ཏང་ཨུད་ཀྱི་བཀོད་སྒྲིག་ལག་བསྟར་དོན་འཁྱོལ་ནན་ཏན་བྱེད་པ་དང་། བཅོས་སྐྱོང་མ་ལག་ཁྲོད་ནས་ངེས་གནས་གནད་ལ་འཁེལ་པོས་འཚོལ་བ་དང་། ལེགས་ཆ་འདོན་སྤེལ། གནད་སྨིན་ཤུགས་འདོན་བཅས་བྱས་ཏེ། རང་ལྗོངས་ཀྱི་བཅོས་སྐྱོང་མ་ལག་དང་འཁོར་སྐྱོད་ལམ་སྲོལ་དེ་བས་འཐུས་སྒོ་ཚང་དུ་གཏོང་བ་དང་། བཅོས་སྐྱོང་ནུས་པ་དང་བཅོས་སྐྱོང་ཆུ་ཚད་དུས་རབས་ཀྱི་བླང་བྱ་དང་དེ་བས་འཚམ་ལ། མི་དམངས་ཀྱི་དགོས་མཁོའང་སྐོང་དགོས།
ཆུ་གཞུང་དུ་སླེབས་དུས་རླབས་ཕྲེང་དགུང་དུ་འཕྱུར། རི་སྐེད་དུ་སླེབས་དུས་ལམ་བུ་དེ་བས་གཟར། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པ་དང“ལོ་ལྔ་ཚན་བཅུ་གསུམ་པའི”འཆར་འགོད་མཇུག་བསྡུ་བའི་ལོའི་ལས་འགན་དཀའ་ཚེགས་ཆེ་ལ་ལྕི་བ་དང་། འགག་སྒྲོལ་དམག་འཐབ་ཆེན་པོ་གསུམ་ལ་རྒྱལ་ཁ་ལེན་པར་སྔར་བཞིན་མཁྲེགས་ས་མི་ཉུང་བ་ཞིག་ཡོད་པ། ཁ་ཕྲལ་ལ་ངོ་རྒོལ་བྱེད་པའི་འཐབ་རྩོད་ཀྱི་དུས་བབ་སྔར་བཞིན་ཛ་དྲག་ལ་རྙོག་འཛིང་ཆེ་བ་སོགས་མདུན་སྐྱོད་ཁྲོད་ཀྱི་གནད་དོན་སེལ་བར། ང་ཚོར་བློ་སྟོབས་མི་འགྱུར་བ་དང་འགྲོ་ལམ་མི་འགྱུར་བའི་བློ་རྩ་བརྟན་པོ་ཡོད་དགོས་པ་མ་ཟད། དམག་འཐབ་དྲག་པོ་རྒྱག་པ་དང་དཀའ་གནད་སྒྲོལ་བའི་ཡིད་ཆེས་དེ་བས་ཡོད་དགོས་པ་དང་། ད་དུང་འགན་འཁྲི་ཁུར་ཕོད་པ་དང་བྱ་སྤྱོད་སྤེལ་ནུས་པའི་སེམས་ཤུགས་ཡང་ཡོད་དགོས།
ལྗོངས་ཡོངས་ཀྱི་རིམ་པ་ཁག་དང་སྡེ་ཚན་ཁག་གིས་ངེས་པར་དུ“འདུ་ཤེས་བཞི”ཟབ་ཏུ་གཏོང་བ་དང་། “གདེང་ཚོད་བཞི”བརྟན་དུ་གཏོང་བ། “སྲུང་སྐྱོང་གཉིས”ཐུབ་པ་བཅས་བྱས་ཏེ་ཐོག་མཐའ་བར་གསུམ་དུ་སྤྱི་ཁྱབ་ཧྲུའུ་ཅི་ཞི་ཅིན་ཕིང་དང་ཏང་ཀྲུང་དབྱང་གིས་གསལ་སྟོན་གནང་བའི་ཁ་ཕྱོགས་སུ་འབད་འབུངས་ཡར་བརྩོན་བྱེད་དགོས། སྤྱི་ཡོངས་ཀྱི་རྒྱལ་ཁབ་ཀྱི་བདེ་འཇགས་ལྟ་བ་བརྟན་པོར་འཛུགས་པ་དང་། བརྟན་ལྷིང་ཨང་དང་པོར་འཇོག་རྒྱུ་མཐའ་འཁྱོངས་བྱེད་པ། མཐའ་ཚད་ཀྱི་བསམ་བློ་བརྟན་པོ་འཛུགས་པ། འཐབ་རྩོད་ཀྱི་སྙིང་སྟོབས་དར་སྤེལ་གཏོང་བ་བཅས་བྱས་ཏེ། རྒྱལ་ཁབ་བདེ་འཇགས་དང་བོད་ཡུན་རིང་བདེ་འཁོད་ཡོང་བ་བྱེད་དགོས། བློ་བརྟན་འགྱུར་མེད་ངང་སྤུས་ཚད་མཐོ་བའི་འཕེལ་རྒྱས་ལ་སྐུལ་འདེད་གཏོང་བ་དང་། འཕེལ་རྒྱས་ཀྱི་འདུ་ཤེས་གསར་པ་ལག་བསྟར་གཏིང་ཟབ་བྱེད་པ། “བརྟན་པོ་དྲུག”གི་ལས་དོན་ལ་དམ་འཛིན་བྱེད་པ། “འབྲེལ་བ་ཆ་བཅུ་གསུམ”ཐག་གཅོད་ཡང་དག་བྱེད་པ་བཅས་བྱས་ཏེ། དཔལ་འབྱོར་དང་སྤྱི་ཚོགས་རྒྱུན་མཐུད་སྐྱོན་བྲལ་ངང་འཕེལ་རྒྱས་ཡོང་རྒྱུར་སྐུལ་འདེད་གཏོང་དགོས། སྔོ་ཞིང་དྭངས་པའི་རི་ཆུ་དང་གངས་འཁྱགས་ཀྱིས་བསྡམས་པའི་ས་གཞི་གསེར་རི་དངུལ་རི་ཡིན་པའི་འདུ་ཤེས་བརྟན་པོ་འཛུགས་པ་དང་། བློ་བརྟན་འགྱུར་མེད་ངང་མཛེས་སྡུག་ལྡན་པའི་བོད་ལྗོངས་འཛུགས་སྐྲུན་བྱེད་པ། རྒྱལ་ཁབ་ཀྱི་སྣོད་བཅུད་བདེ་འཇགས་སྲུང་ཡོལ་བརྟན་པོ་འཛུགས་པ་བཅས་བྱེད་དགོས། “བརྟན་པོ་འཛུགས་དགོས་པ་གསུམ”མཐའ་ཁྱོངས་བྱེད་པ་དང་། བསམ་བློའི་སློབ་གསོར་དམ་འཛིན་རྒྱུན་མཐུད་བྱེད་པ། བློ་བརྟན་འགྱུར་མེད་ངང་ཏང་འཛུགས་སྐྱོང་ལ་ཤུགས་སྣོན་རྒྱག་པ། རིམ་ཁག་ཏང་རྩ་འཛུགས་ཀྱི་གསར་གཏོད་ནུས་པ་དང་། གོང་བུ་འགྲིལ་ཤུགས། འཐབ་ནུས་བཅས་ཟམ་མི་ཆད་པར་ཆེ་རུ་བཏང་ནས་ཏང་གིས་བོད་དུ་སྲིད་སྐྱོང་བའི་རྨང་གཞི་བརྟན་དུ་གཏོང་དགོས།
དཀའ་སྤྱད་འཁུར་དུ་བཟོད་ནུས་ན། མི་འགྲུབ་བྱ་བ་ཅི་ཡང་མེད། 2020ལོར་ང་ཚོས་སྔར་བཞིན་ཉིན་མཚན་དབྱེར་མེད་ཀྱིས་ཞུམ་མེད་མདུན་སྐྱོད་བྱ་རྒྱུ་ཡིན། ང་ཚོས་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་མཐའ་འཁོར་དུ་དེ་བས་མཐུན་སྒྲིལ་དམ་ཟབ་བྱས་ཏེ་ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པའི་རླབས་ཆེན་དར་ཆ་མཐོན་པོར་སྒྲེང་བ་དང་། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ལམ་ལུགས་མཐའ་འཁྱོངས་དང་འཐུས་སྒོ་ཚང་དུ་གཏོང་བ། བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་གྱི་ཆུ་ཚད་ཟམ་མི་ཆད་པར་མཐོ་རུ་གཏོང་བ། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་རླབས་ཆེན་རྒྱལ་ཁ་མཐའ་གཅིག་ཏུ་ལེན་པ་བཅས་བྱས་ཏེ། ཀྲུང་ཧྭ་མི་རིགས་རླབས་ཆེན་བསྐྱར་དར་གྱི་ཀྲུང་གོའི་ཕུགས་འདུན་མངོན་འགྱུར་བྱེད་པའི་བོད་ཀྱི་ལེའུ་ཧུར་ཐག་རྩོམ་དགོས།
རྩོམ་སྒྲིག་པ།　བདེ་སྒྲོལ།
