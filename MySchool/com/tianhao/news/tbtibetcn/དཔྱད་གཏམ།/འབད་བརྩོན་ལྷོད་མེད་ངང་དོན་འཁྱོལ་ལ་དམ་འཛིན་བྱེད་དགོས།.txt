འབད་བརྩོན་ལྷོད་མེད་ངང་དོན་འཁྱོལ་ལ་དམ་འཛིན་བྱེད་དགོས།

“ཐོག་མའི་བསམ་འདུན་མ་བརྗེད་པར་འགན་འཁྲི་བློ་ལ་བརྟན་པོར་འཆང་བའི”བརྗོད་དོན་གཙོ་བོའི་སློབ་གསོ་ལས་དོན་ཚོགས་འདུའི་ཐོག སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས“ཐོག་མའི་བསམ་འདུན་སྲུང་བ་དང་། འགན་འཁྲི་འཁུར་བ། ཧེ་བག་འཚོལ་བ། དོན་འཁྱོལ་ལ་དམ་འཛིན”བཅས་ཀྱི“ཡིག་འབྲུ་བཅུ་གཉིས”ཀྱི་སྤྱིའི་བླང་བྱ་བཏོན་གནང་བ་དང་། བརྗོད་དོན་གཙོ་བོའི་སློབ་གསོའི་དམིགས་ཚད་ལས་འགན་ལ་གཞིགས་ནས་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཇི་ལྟར“དོན་འཁྱོལ་དམ་འཛིན”བྱེད་པའི་ཐད་བླང་བྱ་ཁ་གསལ་བཏོན་པ་སྟེ།“ཕྱི་ཚུལ་རིང་ལུགས་དང་དཔོན་ཉམས་རིང་ལུགས་གཏན་འགོག་བྱས་ཏེ་ཏང་གི་ལམ་ཕྱོགས་མཛད་ཕྱོགས་སྲིད་ཇུས་དོན་འཁྱོལ་ཏན་ཏིག་ཡོང་བར་སྐུལ་མ་གཏོང་བ་དང་། མི་དམངས་མང་ཚོགས་ཀྱིས་ཚུར་སྣང་ལན་ཆ་ཆེ་ཤོས་ཀྱི་མངོན་གསལ་དོད་པའི་གནད་དོན་ཐག་གཅོད་ལ་སྐུལ་མ་བཏང་ནས་མི་དམངས་མང་ཚོགས་ཀྱི་ཐོབ་ཚོར་དང་། བདེ་སྐྱིད་ཚོར་སེམས། བདེ་འཇགས་ཚོར་སེམས་བཅས་ཟམ་མི་ཆད་པར་ཆེ་རུ་གཏོང་དགོས”ཞེས་གསུངས་ཡོད།
དོན་འཁྱོལ་ལ་དམ་འཛིན་བྱེད་པ་ནི་མི་དམངས་མང་ཚོགས་ཀྱི་ཐོབ་ཚོར་དང་། བདེ་སྐྱིད་ཚོར་སེམས། བདེ་འཇགས་ཚོར་སེམས་བཅས་ཟམ་མི་ཆད་པར་ཆེ་རུ་གཏོང་དགོས་པ་དེ་ཡིན། དེའི་གཙོ་གནད་ནི་མང་ཚོགས་ཀྱི་དགོས་མཁོར་དམ་པོར་གཞིགས་ནས་དམངས་ཀྱི་དོན་དུ་ཞབས་འདེགས་ཞུ་བའི་ཞན་ཆ་ཡང་དག་པར་བཙལ་ཏེ། ཐད་ཀར་མང་ཚོགས་ལ་འབྲེལ་འདྲིས་བྱེད་པའི་གཞི་རིམ་ཏང་རྩ་འཛུགས་ཀྱི་ལེགས་ཆ་གང་ལེགས་འདོན་པ་དང་། གདོང་གཏུགས་ནས་མང་ཚོགས་ཀྱི་བསམ་འཆར་ཉན་པ། སེམས་པ་སྦྲེལ་ནས་མང་ཚོགས་ཀྱི་འབོད་སྒྲར་དོ་ཁུར་བྱེད་པ་བཅས་རེད།
དོན་འཁྱོལ་ལ་དམ་འཛིན་བྱེད་པ་ནི་བརྗོད་དོན་གཙོ་བོའི་སློབ་གསོའི་ནང་ཧུར་ཐག་ཞུགས་ནས“ཐོག་མའི་བསམ་འདུན་སྲུང་བ་དང་། འགན་འཁྲི་འཁུར་བ། ཧེ་བག་འཚོལ་བ། དོན་འཁྱོལ་ལ་དམ་འཛིན”བཅས་ཀྱི་སྤྱིའི་བླང་བྱ་ཉིད་ཐོག་མཐའ་བར་གསུམ་དུ་འཁྱོལ་བར་བྱས་ནས་སློབ་སྦྱོང་སློབ་གསོ་ཟབ་གཏོང་དང་བསམ་བློའི་རྩ་བའི་གནད་དོན་འཚོལ་གང་ཐུབ་བྱས་ནས་ལྷ་སའི་སྒྱུར་འཕེལ་བརྟན་གསུམ་གྱི་བྱ་གཞག་ཁག་ཟམ་མི་ཆད་པར་ཡར་རྒྱས་འགྲོ་བར་སྐུལ་མ་ཧུར་ཐག་གཏོང་དགོས་པ་དེ་ཡིན། ཐོག་མའི་བསམ་འདུན་སྲུང་བའི་ཁྲོད་ལྷག་བསམ་རྣམ་དག་བྱེད་པ་དང་། ཏང་གི་གཞི་རྩའི་དགོངས་གཞི་དང་འབད་འཐབ་ཀྱི་དམིགས་ཚད་བློ་ལ་བརྟན་པོར་བཅངས་ནས་དུས་དང་རྣམ་པ་ཀུན་ཏུ་རང་རེའི་ཏང་ནི་མི་དམངས་ནས་བྱུང་བ་དང་མི་དམངས་ཁྲོད་རྩ་བ་ཚུགས་པ་མི་བརྗེད་པ་དང་། མང་ཚོགས་དང་ཁ་འབྲལ་བ་དང་། མང་ཚོགས་ལ་སྣང་ཆུང་། མང་ཚོགས་ཀྱི་དཀའ་སྡུག་ལ་མཐོང་ཆུང་བཅས་ནམ་ཡང་བྱེད་མི་རུང་།
འབད་བརྩོན་ལྷོད་མེད་ངང་དོན་འཁྱོལ་ལ་དམ་འཛིན་དང་དོན་འཁྱོལ་དམ་འཛིན་ཁྲོད་ཕན་འབྲས་ཐོན་པར་བྱེད་པ་དང་། ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པ་དེ་སྒྱུར་འཕེལ་བརྟན་གསུམ་དང་ཏང་འཛུགས་སྐྱོང་གི་ལས་དོན་ཁག་ལ་སྐུལ་མ་གཏོང་བའི་བྱ་སྤྱོད་དངོས་ལ་སྒྱུར་དགོས་པ་དང་། ཐོག་མའི་བསམ་འདུན་དང་འགན་འཁྲི་དེ་ཏང་ཡོན་ལས་བྱེད་པས་བློ་རྩ་བརྟན་པོས་ཡར་རྒྱས་བརྩོན་ལེན་དང་གསར་འབྱེད་གསར་གཏོད་བྱེད་པའི་ཟུངས་ཤུགས་དང་། དཀའ་སྤྱད་དངོས་སྒྲུབ་དང་དམ་པ་དོན་གཉེར་གྱི་རང་འགུལ་བྱ་སྤྱོད་དུ་འགྱུར་བ་བྱེད་དགོས།
རྩོམ་སྒྲིག་པ།　བདེ་སྒྲོལ།
