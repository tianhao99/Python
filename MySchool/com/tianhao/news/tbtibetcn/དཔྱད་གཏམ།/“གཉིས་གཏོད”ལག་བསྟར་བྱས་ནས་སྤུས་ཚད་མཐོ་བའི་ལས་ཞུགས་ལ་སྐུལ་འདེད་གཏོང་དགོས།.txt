“གཉིས་གཏོད”ལག་བསྟར་བྱས་ནས་སྤུས་ཚད་མཐོ་བའི་ལས་ཞུགས་ལ་སྐུལ་འདེད་གཏོང་དགོས།

སྤུས་ཚད་མཐོ་བའི་འཕེལ་རྒྱས་ནི་གསར་གཏོད་སྒུལ་ཤུགས་ཨང་དང་པོར་བྱེད་པའི་འཕེལ་རྒྱས་ཡིན་པ་དང་གསར་གཏོད་གསོན་ཤུགས་གཅིག་མཇུག་གཉིས་མཐུད་ངང་ཐོན་པའི་འཕེལ་རྒྱས་ཡིན་པ། སྤུས་ཚད་མཐོ་བའི་ལས་ཞུགས་ནི་ལས་གཏོད་ལས་དར་སྒུལ་ཤུགས་གསར་པར་བྱེད་པའི་ལས་ཞུགས་སུ་གྱུར་བ་དང“གཉིས་གཏོད”སྒུལ་ནུས་ཚད་གཞི་མཐོ་ཤོས་སྒོ་ནས་འཕེལ་བར་བྱེད་པའི་ལས་ཞུགས་ཤིག་རེད།
ལས་ཞུགས་ནི་དམངས་འཚོ་ཆེ་ཤོས་ཤིག་ཡིན་པ་དང་ལས་ཞུགས་ཡག་ཤོས་ནི་དམངས་ཀྱིས་བྱ་གཞག་གཏོད། ཀུན་གྱིས་གསར་གཏོད་བྱེད་པ་དེ་ཡིན། དུས་ཡུན་རིང་པོའི་ནང་རང་སྐྱོང་ལྗོངས་ཏང་ཨུད་དང་སྲིད་གཞུང་གིས“གཉིས་གཏོད”ལས་དོན་ལ་ཚད་མཐོའི་མཐོང་ཆེན་གནང་བ་དང་དམངས་འཚོ་ལེགས་གཏོང་དང་མི་སེམས་གཅིག་འགྲིལ་གྱི་དམ་འཛིན་བྱ་གཞི་གལ་ཆེན་ཞིག་ཏུ་བརྩིས་ཏེ“གཉིས་གཏོད”ལས་དོན་དེ་བས་མངོན་གསལ་དོད་པའི་གནས་བབ་ཐོག་བཞག་ནས་རྩེ་རིམ་ཇུས་འགོད་འཐུས་སྒོ་ཚང་དུ་བཏང་བ་དང་། གཞི་རྟེན་འཛུགས་སྐྲུན་ཕུན་སུམ་ཚོགས་སུ་བཏང་བ། “གློད་སྡོམ་ཞབས་གསུམ”སྒྱུར་བཅོས་གཏིང་ཟབ་བཅས་བྱས་ནས་རང་ལྗོངས་ཀྱི“གཉིས་གཏོད”ཁོར་ཡུག་རྒྱུན་ཆད་མེད་པར་ལེགས་སུ་བཏང་བ་མ་ཟད། “མངོན་འགྱུར་བའི”ཚོགས་སྤྱི་རྒྱུན་ཆད་མེད་པར་སྟོབས་ཆེར་བཏང་བ་དང“གཉིས་གཏོད”ཀྱི་རྣམ་པ་རྒྱུན་ཆད་མེད་པར་ལེགས་སུའང་བཏང་ཡོད། མིག་སྔའི་བར་ལྗོངས་ཡོངས་ཀྱི“གཉིས་གཏོད”གཞི་རྟེན་ཁྱོན་131ཡོད་པ་དང་གཏན་འཁེལ་ཟིན་པའི་རྒྱལ་ཁབ་རིམ་པ་དང་རང་སྐྱོང་ལྗོངས་རིམ་པའི“གཉིས་གཏོད”གཞི་རྟེན་ཁྱོན་35ཡོད་པ་རེད། “གཉིས་གཏོད་དེ་ཉིད”རང་ལྗོངས་ཀྱི་ལས་ཞུགས་རྒྱ་ཆེར་གཏོང་བར་སྐྱོང་གསོ་བྱེད་མཁན་དང་། ལས་ཞུགས་བརྟན་པོ་ཡོང་བའི་མཐུན་སྦྱོར་བྱེད་མཁན། དམངས་ཕྱུག་ལས་དར་གྱི་འདེགས་སྐྱོར་བ་བཅས་སུ་གྱུར་ཡོད།
མིག་སྔར། ལྗོངས་ཡོངས་སུ་དབུལ་པོ་དབུལ་རྐྱང་སྤྱིར་ན་མི་ལྷག་པའི་བརྗིད་ཆེའི་དམིགས་ཚད་ལེགས་གྲུབ་ཐུབ་རེ་ཡོད་པ་དང་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་རྒྱལ་ཁ་ཕུ་ཐག་གཅོད་པའི་འགག་རྩའི་དུས་མཚམས་སུ་སླེབས་ཡོད། གསར་གཏོད་དང་། ལས་གཏོད། གསར་རྩོམ་བཅས་ལ་རྒྱུན་ཆད་མེད་པར་རྨང་གཞི་བརྟན་པོ་ཞིག་འདིང་བར་ལས་ཞུགས་བརྟན་པོ་དང་སྤུས་ཚད་མཐོ་བའི་ལས་ཞུགས་ཀྱི་གྲུབ་འབྲས་ལ་བརྟེན་ནས་དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་སྒུལ་ཤུགས་གསར་པ་སྐྱེད་སྲིང་དང་འཕེལ་བར་བྱེད་པ་ནི་དངོས་ཡོད་ཀྱི་དགོས་མཁོ་དང་དུས་རབས་ཀྱི་འབོད་སྐུལ་ཞིག་རེད།
ལྗོངས་ཡོངས་ཀྱི་རིམ་པ་ཁག་དང་སྡེ་ཚན་ཁག་གིས་ཏང་གི་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་བཞི་པའི་དགོངས་དོན་མཛུབ་ཁྲིད་དུ་བྱེད་པ་དང་དེ་བས་ལེགས་པ་དང་དེ་བས་སྤུས་ཚད་མཐོ་བའི་ལས་ཞུགས་ལ་ཕན་པའི་སྐུལ་འདེད་ལམ་སྲོལ་སྔར་བས་འཐུས་ཚང་དུ་བཏང་སྟེ“གཉིས་གཏོད”ལ་བརྟེན་ནས་ལས་ཞུགས་ལ་སྐུལ་ཁྲིད་བྱེད་པའི་སྲིད་ཇུས་གསར་པ་ཞིབ་ཚགས་ངང་ཇུས་འགོད་བྱེད་པ་དང་། ཕ་ཡུལ་དུ་ལོག་པའི་ཞིང་པ་གླ་པ་དང་། མཐོ་སློབ་སློབ་ཐོན་སློབ་མ། དམག་ཞབས་ཐིམ་པའི་དམག་མི་སོགས་གཙོ་གནད་ཚོགས་སྤྱིར་དམིགས་ཏེ་བྱ་དགའི་ཁ་གསབ་དང་། ཁྲལ་བསྡུ། མ་དངུལ་བསྡུ་སྒྲིལ་སོགས་རྒྱབ་སྐྱོར་སྲིད་ཇུས་རབ་དང་རིམ་པ་འཐུས་ཚང་དུ་གཏོང་བ་དང་སྦྲགས། མགྱོགས་མྱུར་དོན་འཁྱོལ་བྱེད་པ་དང་། ལས་རྣམ་གསར་པར་རྒྱབ་སྐྱོར་བྱེད་པའི་ལྷན་སྦྱར་ཞིབ་སྲོལ་མགྱོགས་མྱུར་འདོན་པ། ལས་གཏོད་ལས་ཞུགས་ཀྱི་དཀའ་གནད་མགྱོགས་མྱུར་སེལ་བ་བཅས་བྱེད་དགོས། ས་གནས་ཁག་གིས་ལས་གཏོད་ལ་ལྕག་སྐུལ་བྱེད་པ་ནི་ལས་ཞུགས་ལ་སྐུལ་འདེད་གཏོང་བའི་བྱ་ཐབས་ཡག་ཤོས་ཤིག་ཡིན་པ་དང་། ལས་གཏོད་གསར་གཏོད་ཀྱི་ནུས་པ་གསོ་སྐྱོང་བྱེད་པ་ནི་མི་ཤུགས་ཐོན་ཁུངས་གསར་སྤེལ་གྱི་ལས་འགན་གལ་ཆེ་ཤོས་ཤིག་ཡིན་པར་ངོས་འཛིན་གཏིང་ཟབ་བྱས་ཏེ་ས་ཁོངས་ཀྱི་ལེགས་ཆའི་ཐོན་ལས་དང་ཐོན་ཁུངས་ཀྱི་ལེགས་ཆ་ཟུང་འབྲེལ་གྱིས་ས་ཁོངས་ཀྱི་ཁྱད་ཆོས་ལྡན་པ་དང་། ཆེད་ལས་ཅན། གསོན་ཤུགས་ཆེ་བ་བཅས་ཀྱི“གཉིས་གཏོད”གཞི་རྟེན་དང་ལས་སྟེགས་སྐྱེད་སྲིང་བྱེད་པ་དང་། ཀུན་གཏོད་བྱ་ཡུལ་དང་། སློབ་ཆེན་གྱི་ཚན་རྩལ་གླིང་། ཚན་རྩལ་ཁེ་ལས་སྐྱོང་གསོ་སོགས་རིགས་ཁག་གི་ལས་གཏོད་ཞབས་ཞུ་སྟེགས་བུའི་ནུས་པ་འདོན་སྤེལ་ཡག་པོ་བྱེད་པ། ད་ཡོད་ཀྱི“གཉིས་གཏོད”གཞི་རྟེན་དེ་ཐོན་ལས་ལ་ཁྱད་ཆོས་ལྡན་པ་དང་། “གཉིས་གཏོད”ལ་ཉམས་འགྱུར་ལྡན་པ། ལས་ཀར་རྨང་གཞི་ལྡན་པ། རིམ་སྤོར་ལ་མི་མངོན་པའི་སྟོབས་ཤུགས་ལྡན་པ་བཅས་ཀྱི་ཁྱད་ལྡན“གཉིས་གཏོད”ཞབས་ཞུའི་གཞི་རྟེན་ཏུ་གཏོད་དེ་གསར་གཏོད་དང་ལས་གཏོད་ལ་བརྟེན་ནས་ལས་ཞུགས་ལ་སྐུལ་ཁྲིད་བྱེད་པ་དང་བྱ་ཐབས་སྣ་མང་གི་ཐོག་ནས་ལས་ཞུགས་ལ་སྐུལ་འདེད་གཏོང་དགོས། རྒྱ་ཆེའི་ལས་གཏོད་གསར་གཏོད་པས་རང་ལྗོངས་ཀྱི“གཉིས་གཏོད”ཀྱི་སྐུལ་སྤེལ་བྱེད་ཤུགས་སྔར་བས་ཆེ་རུ་གཏོང་བ་དང་ལས་གཏོད་གསར་གཏོད་ཀྱི་ཆ་རྐྱེན་དེ་བས་ལེགས་པ་དང་། ཐོན་ཁུངས་དེ་བས་རྒྱ་ཆེ་བ། རོགས་སྐྱོར་དེ་བས་མང་བ་བཅས་ཀྱི་གོ་སྐབས་བཟང་པོར་དམ་འཛིན་བྱས་ཏེ། དུས་རབས་ཀྱི་མདུན་ཕྱོགས་སུ་བསྐྱོད་དེ་བསམ་བློར་བཅིངས་འགྲོལ་དང་ལས་ཞུགས་ཀྱི་ལྟ་བར་འགྱུར་ལྡོག་གཏོང་བ་དང་། ལང་ཚོའི་གསོན་ཤུགས་དང་ལས་གཏོད་ཀྱི་སྤྲོ་སེམས་རྒྱུན་དུ་འཕེལ་བ་བསམ་ཕོད་པ་དང་བྱེད་ཕོད་པ་དང་། ཕ་ཡུལ་དུ་ལོག་ནས་ལས་གཏོད་ཧུར་ཐག་བྱས་ཏེ། གྲོང་གསེབ་དར་རྒྱས་ཀྱི་འཐབ་ཇུས་ལ་ཞབས་འདེགས་ཞུ་བ་དང་། བོད་འཕེལ་རྒྱས་མྱུར་པོ་དང་ཡུན་རིང་བདེ་འཁོད་ལ་ཞབས་འདེཌ་ཞུས་ནས“གཉིས་གཏོད”ཁྲོད་དེ་བས་མི་ཚེའི་ངོ་མཚར་གཏོད་ཐུབ་པ་བྱེད་དགོས།
གསར་གཏོད་ནི་སྤྱི་ཚོགས་ཡར་རྒྱས་འགྲོ་བའི་བླ་སྲོག་དང་ལས་གཏོད་ནི་སྤུས་ཚད་མཐོ་བའི་འཕེལ་རྒྱས་ལ་སྐུལ་འདེད་གཏོང་བའི་འབྱུང་ཁུངས་ཤིག་ཡིན། ཏང་ཀྲུང་དབྱང་དང་རྒྱལ་སྲིད་སྤྱི་ཁྱབ་ཁང་གི་འཐབ་ཇུས་བཀོད་སྒྲིག་ལ་གཞིགས་པ་དང་། གསར་གཏོད་ལ་བརྟེན་ནས་འཕེལ་རྒྱས་ལ་སྐུལ་འདེད་གཏོང་བའི་འཐབ་ཇུས་ལག་བསྟར་གཏིང་ཟབ་བྱེད་པ། དམངས་ཀྱིས་བྱ་གཞག་གཏོད། ཀུན་གྱིས་གསར་གཏོད་བྱེད་པའི་ནང་སྐྱེས་སྒུལ་ཤུགས་འཕེལ་བ་བཅས་བྱས་ཏེ་ལས་ཞུགས་ཀྱི་གཞི་ཁྱོན་རྒྱུན་ཆད་མེད་པར་ཆེ་རུ་གཏོང་བ་དང་། ལས་ཞུགས་ཀྱི་གྲུབ་ཆ་མགྱོགས་མྱུར་ལེགས་སུ་གཏོང་བ། ལས་ཞུགས་ལམ་སྲོལ་རྒྱུན་ཆད་མེད་པར་འཐུས་ཚང་དུ་གཏོང་བ་བཅས་བྱས་ཚེ་ང་ཚོས་ལས་གཏོད་ལ་བརྟེན་ནས་སྤུས་ཚད་མཐོ་བའི་ལས་ཞུགས་ལ་སྐུལ་ཁྲིད་ཐུབ་པ་དང་གསར་གཏོད་ལ་བརྟེན་ནས་སྤུས་ཚད་མཐོ་བའི་འཕེལ་རྒྱས་ལ་སྐུལ་འདེད་གཏོང་བའི་ཕྱོགས་བསྡུས་ཕན་འབྲས་འདོན་སྤེལ་གང་ལེགས་ཐུབ་ནས་གངས་ལྗོངས་ས་མཐོའི་རྒྱུན་མཐུད་གསར་གཏོད་ལས་གཏོད་ཀྱི་ལེའུ་གསར་པ་ཞིག་རྩོམ་ཐུབ་ངེས་རེད།
རྩོམ་སྒྲིག་པ།　བདེ་སྒྲོལ།
