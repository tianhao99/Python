མཛེས་སྡུག་ལྡན་པའི་བོད་ལྗོངས་འཛུགས་སྐྲུན་བྱེད་པའི་འགན་འཁྲི་ལྕི་པོ་རང་རྟོགས་ངང་ཁུར་དགོས།

སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཐོག་མཐའ་བར་གསུམ་དུ་སྣོད་བཅུད་ཤེས་དཔལ་འཛུགས་སྐྱོང་ལ་མཐོང་ཆེན་པོ་གནང་བ་དང་བོད་ཀྱི་ས་མཐོའི་སྣོད་བཅུད་ཁོར་ཡུག་སྲུང་སྐྱོང་ལ་དམིགས་བསལ་གྱི་ཐུགས་ཁུར་གནང་གི་ཡོད། ཁོང་གིས་བོད་ནི་རྒྱལ་ཁབ་ཀྱི་སྣོད་བཅུད་བདེ་འཇགས་སྲུང་ཡོལ་གལ་ཆེན་ཞིག་ཡིན་ཞེས་བསྟན་གནང་བ་མ་ཟད། ད་དུང“མཚོ་བོད་ས་མཐོའི་སྣོད་བཅུད་ལ་སྲུང་སྐྱོང་ཡག་པོ་བྱེད་པ་ནི་ཀྲུང་ཧྭ་མི་རིགས་ཀྱི་འཚོ་གནས་དང་འཕེལ་རྒྱས་ལ་ལེགས་སྐྱེས་ཆེ་ཤོས་ཕུལ་བ་ཞིག་ཡིན”ཞེས་དང“འཛམ་གླིང་ཐོག་གི་དག་ཞིང་མཐའ་མར་སྲུང་སྐྱོང་ཡག་པོ་བྱེད་དགོས”ཞེས་ནན་བཤད་ཀྱང་གནང་ཡོད། མཛུབ་སྟོན་གལ་ཆེན་རབ་དང་རིམ་པ་དེ་དག་ནང་རྒྱལ་ཡོངས་ཀྱི་སྣོད་བཅུད་མ་ལག་ཁྲོད་ཀྱི་བོད་ཀྱི་སྣོད་བཅུད་ཀྱི་འཐབ་ཇུས་གནས་བབ་དང་རྒྱལ་ཡོངས་ཀྱི་སྣོད་བཅུད་བདེ་འཇགས་ཁྲོད་ཀྱི་བོད་ཀྱི་སྣོད་བཅུད་བདེ་འཇགས་ཀྱི་དོན་སྙིང་གལ་ཆེན་རྒྱས་བཤད་གཏིང་ཟབ་གནང་ཡོད་པ་མ་ཟད། ད་དུང་ང་ཚོས་བོད་ཀྱི་སྣོད་བཅུད་བདེ་འཇགས་སྲུང་ཡོལ་བརྟན་དུ་གཏོང་བ་དང་མཛེས་སྡུག་ལྡན་པའི་བོད་ལྗོངས་འཛུགས་སྐྲུན་བྱེད་པར་ཁ་ཕྱོགས་བསྟན་པ་དང་རྩ་བའི་གཞི་འཛིན་ས་མཁོ་འདོན་བྱས་ཡོད།
ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། རང་སྐྱོང་ལྗོངས་ཏང་ཨུད་ཀྱིས་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་སྣོད་བཅུད་ཤེས་དཔལ་གྱི་དགོངས་པ་ལག་བསྟར་དོན་འཁྱོལ་མཐའ་གཅིག་ཏུ་བྱས་ཏེ། “སྣོད་བཅུད་ཁོར་ཡུག་སྲུང་སྐྱོང་བྱེད་པ་ནི་ཐོན་སྐྱེད་ནུས་ཤུགས་ལ་སྲུང་སྐྱོང་བྱེད་པ་ཞིག་ཡིན་པ”དང“སྔོ་ཞིང་དྭངས་བའི་རི་ཆུ་ནི་གསེར་རི་དངུལ་རི་ཡིན་པའི”འདུ་ཤེས་བརྟན་པོར་འཛུགས་པ་དང་། དམིགས་བསལ་གྱིས་སྲུང་སྐྱོང་སྔོན་ལ་འཇོག་པ་དང་འཛུགས་སྐྲུན་གལ་ཆེ་མཉམ་དུ་འཇོག་རྒྱུ་མཐའ་འཁྱོངས་བྱེད་པ། སྣོད་བཅུད་སྲུང་སྐྱོང་བྱ་རྒྱུ་དེ་མཐའ་ཚད་དང་། དམར་ཐིག གློག་ཆེན་བཅས་ལ་བརྩི་བ། ཚད་གཞི་མཐོ་ཤོས་དང་། བྱེད་ཐབས་ཏན་ཏིག རེ་བ་ནན་ཤོས་བཅས་ཀྱི་ཐོག་ནས་བོད་ཀྱིས་སྣོད་བཅུད་ཁོར་ཡུག་སྲུང་སྐྱོང་དང་འཛུགས་སྐྲུན་ལ་ནུས་ཤུགས་ཡོད་རྒུས་སྐུལ་འདེད་བཏང་བར། སྐྱེ་བོ་ཀུན་གྱིས་དོ་སྣང་བྱེད་པའི་གྲུབ་འབྲས་ཐོབ་ཡོད། བོད་ནི་སྔར་བཞིན་འཛམ་གླིང་ཐོག་གི་ཁོར་ཡུག་སྤུས་ཚད་ལེགས་ཤོས་ཀྱི་ས་ཁུལ་གྱི་གྲས་ཤིག་རེད། སྣོད་བཅུད་ཤེས་དཔལ་འཛུགས་སྐྱོང་ལ་སྐུལ་འདེད་གཏོང་བའི་བརྒྱུད་རིམ་ནང་། རང་ལྗོངས་ཀྱི་མི་རིགས་ཁག་གི་བུ་ཕྲུག་ཁྲི་340ནི་སྣོད་བཅུད་ཤེས་དཔལ་འཛུགས་སྐྱོང་གི་འཛུགས་སྐྲུན་པ་ཡིན་ལ་སྣོད་བཅུད་ཤེས་དཔལ་གྱི་ཕན་པ་ཐོབ་མཁན་ཡང་ཡིན། དབུལ་སྒྲོལ་འགག་སྒྲོལ་གྱི་རྒྱལ་ཁ་རྒྱལ་ཁ་མཐའ་གཅིག་ཏུ་ལེན་པ་དང་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་རྒྱལ་ཁ་ཕུ་ཐག་གཅོད་པའི་རྒྱང་སྐྱོད་ཀྱི་ལམ་བུར་རྒྱ་ཆེའི་ཞིང་འབྲོག་མང་ཚོགས་ཀྱིས་སྣོད་བཅུད་སྲུང་སྐྱོང་བྱས་པ་བརྒྱུད་ཁྱིམ་གཞིས་མཛེས་སུ་དང་ཡོང་འབབ་མང་དུ་ཕྱིན་ཞིང་། ཁོང་ཚོའི་བཞིན་ནས་བདེ་སྐྱིད་ཀྱི་འཛུམ་མདངས་ཡང་ནས་ཡང་དུ་འཕྱུར། དུས་མཚུངས་ཁོང་ཚོའི་སྣོད་བཅུད་སྲུང་སྐྱོང་དང་ཁྱིམ་གཞིས་ལ་གཅེས་སྤྲས་ཀྱི་འགན་འཁྲིའི་བསམ་པ་དང་ལས་འགན་སྒྲུབ་སེམས་ཀྱང་ཆེ་རུ་སོང་ཡོད།
མཛེས་སྡུག་ལྡན་པའི་བོད་ལྗོངས་འཛུགས་སྐྲུན་དང་རྒྱལ་ཁབ་ཀྱི་སྣོད་བཅུད་བདེ་འཇགས་སྲུང་ཡོལ་བརྟན་དུ་གཏོང་རྒྱུ་ནི་སྤྱི་ཁྱབ་ཧྲུའུ་ཅི་དང་ཏང་ཀྲུང་དབྱང་གིས་ང་ཚོར་གནང་བའི་བཀའ་མངག་གལ་ཆེན་ཞིག་རེད། འདི་ལོའི་སྲིད་གཞུང་གི་ལས་དོན་སྙན་སྒྲོན་ནང་དགུང་སྔོན་དང་། ཆུ་དྭངས། དག་ཞིང་བཅས་སྲུང་སྐྱོང་གི་དམག་འཐབ་ལེགས་པར་བརྒྱབ་ནས་སྦགས་བཙོག་འགོག་བཅོས་དམག་འཐབ་ཀྱི་དུས་མཚམས་རང་བཞིན་གྱི་དམིགས་ཚད་མངོན་འགྱུར་བྱེད་དགོས་ཞེས་བསྟན་ཡོད། དེས་ན་ང་ཚོས་ཞི་ཅིན་ཕིང་གི་སྣོད་བཅུད་ཤེས་དཔལ་གྱི་དགོངས་པ་མཛུབ་ཁྲིད་དུ་བྱ་རྒྱུ་མཐའ་འཁྱོངས་བྱེད་པ་དང་། སྲིད་གཞུང་གི་ལས་དོན་སྙན་སྒྲོན་ནང་བཀོད་སྒྲིག་བྱས་པ་གཞིར་བཟུང་ལྗང་མདོག་འཕེལ་རྒྱས་ཀྱི་འདུ་ཤེས་བརྟན་པོར་བཙུགས་ནས་རང་བྱུང་ལ་བརྩི་འཇོག་བྱེད་པ་དང་། རང་བྱུང་དང་བསྟུན་མཁས་བྱེད་པ། རང་བྱུང་ལ་སྲུང་སྐྱོང་བྱེད་པ། དེ་བཞིན་སྲུང་སྐྱོང་སྔོན་ལ་འཇོག་པ་དང་། གནད་དོན་ཕྱོགས་སྟོན་དུ་འཛིན་ཤུགས་ཆེ་རུ་གཏོང་བ། མངོན་གསལ་དོད་པོས་སྒྱུར་བཅོས་དང་གསར་གཏོད་བྱེད་པ། ཁྲིམས་ལྟར་ལྟ་འདོམས་བྱ་རྒྱུར་སྣང་ཆེན་བྱེད་པ། དམངས་ཡོངས་ཀྱིས་ཐུན་མོང་ཐོག་བཅོས་སྐྱོང་བྱེད་པར་སྐུལ་འདེད་གཏོང་བ། མིག་འབྲས་ལ་གཅེས་སྤྲས་བྱེད་པ་བཞིན་སྣོད་བཅུད་ཁོར་ཡུག་ལ་སྲུང་སྐྱོང་བྱེད་པ། ཚེ་སྲོག་ལ་བརྩི་མཐོང་བྱེད་པ་བཞིན་སྣོད་བཅུད་ཁོར་ཡུག་ལ་བརྩི་མཐོང་བྱེད་པ་བཅས་བྱས་ནས་འཛམ་གླིང་ཐོག་གི་དག་ཞིང་མཐའ་མར་སྲུང་སྐྱོང་ཡག་པོ་བྱེད་དགོས།
མཛེས་སྡུག་ལྡན་པའི་བོད་ལྗོངས་འཛུགས་སྐྲུན་བྱེད་པ་དང་རྒྱལ་ཁབ་ཀྱི་སྣོད་བཅུད་བདེ་འཇགས་སྲུང་ཡོལ་བརྟན་དུ་གཏོང་བར། ང་ཚོས་དངོས་ཐོག་བདེན་འཚོལ་དང་འབད་འབུངས་ཡར་བརྩོན་མཐའ་འཁྱོངས་བྱེད་དགོས་པ་དང་། དགུང་སྔོན་དང་། ཆུ་དྭངས། དག་ཞིང་བཅས་གསུམ་ལ་སྲུང་སྐྱོང་ཡག་པོ་དང་རླུང་ཁམས་ཆེ་མོ་དང་། ཆུ། ས་རྒྱུ་བཅས་ཁྱབ་ཁོངས་ཆེན་པོ་གསུམ་མངོན་གསལ་དོད་པོ་ཡོང་བ་བྱེད་དགོས། ལྗང་མདོག་དང་། ཐཱན་ཉུང་། འཁོར་རྒྱུག་བཅས་ཀྱི་འཕེལ་རྒྱས་ལམ་བུར་བསྐྱོད་རྒྱུ་མཐའ་འཁྱོངས་བྱས་ཏེ། ཐོན་ཁུངས་གྲོན་ཆུང་དང་ཁོར་ཡུག་མཐུན་འཕྲོད་རྣམ་པ་དེ་ཐོན་སྐྱེད་དང་འཚོ་བ་སྐྱེལ་སྟངས་གཙོ་བོ་ཞིག་ཏུ་འགྱུར་བ་བྱེད་དགོས། སྣོད་བཅུད་དམངས་ཕྱུག་དམངས་ཕན་ལ་སྐུལ་འདེད་ཤུགས་ཆེན་གཏོང་དགོས། སྣོད་བཅུད་སྲུང་སྐྱོང་བྱ་རྒྱུ་དེ“བླ་ན་མེད་པའི་རྒྱལ་ཁབ་ཀྱི་ས་ཆ་སྲུང་མཁན་དང་བདེ་སྐྱིད་ལྡན་པའི་ཁྱིམ་གཞིས་སྐྲུན་མཁན”བརྗོད་དོན་གཙོ་བོར་བྱས་པའི་གྲོང་གསེབ་དར་རྒྱས་འཐབ་ཇུས་ལག་ལེན་བསྟར་བ་དང་ཟུང་འབྲེལ་དང་། དབུལ་སྒྲོལ་འགག་སྒྲོལ་གྱི་དམག་འཐབ་ཡག་པོ་རྒྱག་པ་དང་ཟུང་འབྲེལ། མཐའ་མཚམས་འཛུགས་སྐྲུན་དང་ཟུང་འབྲེལ་བཅས་བྱས་ནས་མང་ཚོགས་སྔར་བས་མང་པོར་སྣོད་བཅུད་ཀྱི་ལས་ཀ་བྱ་རྒྱུ་ཡོད་པ་དང་སྣོད་བཅུད་ཀྱི་ཡོང་འབབ་གསོག་རྒྱུ་ཡོང་བ་བྱེད་དགོས།
ང་ཚོས་སྔོ་ཞིང་དྭངས་པའི་རི་ཆུར་སྲུང་སྐྱོང་ཡག་པོ་བྱས་ན་འབྱུང་འགྱུར་རི་ཆུས་ང་ཚོར་དྲིན་ལན་འཇལ་ངེས་རེད། སྣོད་བཅུད་ཁོར་ཡུག་ཡག་པོ་ནི་དམངས་འཚོར་ཕན་པ་ཐོབ་ཤོས་ཤིག་རེད། ང་ཚོས་ཀྲུང་ཧྭ་མི་རིགས་འཚོ་གནས་དང་འཕེལ་རྒྱས་ཆེད་ལེགས་སྐྱེས་འབུལ་བའི་ཆབ་སྲིད་ཀྱི་འགན་འཁྲི་རང་རྟོཌ་ངང་ཕྲག་ཐོག་ཏུ་ཁུར་ཏེ། “འཛམ་གླིང་ཡང་རྩེ”རུ་སྣོད་བཅུད་ཤེས་དཔལ་གྱི་མཐོ་ས་ཞིག་བཟུང་ནས་མཛེས་སྡུག་ལྡན་པའི་བོད་ལྗོངས་འདི་ཉིད་དེ་བས་མཛེས་སྡུག་ལྡན་པ་ཞིག་ཏུ་འགྱུར་བ་བྱེད་དགོས།
