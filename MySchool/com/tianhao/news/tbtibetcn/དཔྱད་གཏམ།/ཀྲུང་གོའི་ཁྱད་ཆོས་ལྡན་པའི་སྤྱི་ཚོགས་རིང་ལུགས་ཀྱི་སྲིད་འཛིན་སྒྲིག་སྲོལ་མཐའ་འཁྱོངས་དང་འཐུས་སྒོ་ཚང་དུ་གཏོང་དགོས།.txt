ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་སྲིད་འཛིན་སྒྲིག་སྲོལ་མཐའ་འཁྱོངས་དང་འཐུས་སྒོ་ཚང་དུ་གཏོང་དགོས།

—— ཏང་གི་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་བཞི་པའི་དགོངས་དོན་སློབ་སྦྱོང་ལག་བསྟར་གཏིང་ཟབ་བྱ་རྒྱུའི་སྐོར་གྱི་གླེང་ཐེངས་ལྔ་པ།
ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་སྲིད་འཛིན་སྒྲིག་སྲོལ་མཐའ་འཁྱོངས་དང་འཐུས་སྒོ་ཚང་དུ་བཏང་ནས་རྒྱལ་ཁབ་ཀྱི་སྲིད་འཛིན་དོ་དམ་དེང་རབས་ཅན་ལ་སྐུལ་འདེད་གཏོང་བ་ནི། རྒྱལ་ཁབ་བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་གཏོང་བའི་དགོས་ངེས་ཀྱི་བླང་བྱ་ཞིག་རེད། ཏང་གི་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་བཞི་པའི་ཐོག་རྒྱལ་ཁབ་ཀྱི་སྲིད་འཛིན་སྒྲིག་སྲོལ་འཐུས་སྒོ་ཚང་དུ་གཏོང་བ་དང་། སྲིད་གཞུང་གི་འགན་འཁྲིའི་མ་ལག་ལེགས་སུ་གཏོང་བ། སྲིད་གཞུང་གི་རྩ་འཛུགས་གྲུབ་ཆ་ལེགས་སུ་གཏོང་བ། ཀྲུང་དབྱང་དང་ས་གནས་གཉིས་ཀྱི་ཧུར་བརྩོན་རང་བཞིན་འདོན་སྤེལ་ཧུར་ཐག་བྱེད་པའི་སྒྲིག་སྲོལ་ལམ་སྲོལ་འཐུས་སྒོ་ཚང་དུ་གཏོང་བ་བཅས་ཕྱོགས་བཞི་ཡི་ཐད་ནས་དུས་རབས་གསར་པ་དང་འཚམ་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་སྲིད་འཛིན་སྒྲིག་སྲོལ་འཛུགས་སྐྱོང་བྱ་ཆེད་ཁ་ཕྱོགས་གསལ་སྟོན་དང་གཞི་འཛིན་ས་མཁོ་འདོན་བྱས་པ་མ་ཟད། འགན་འཁྲི་གསལ་བཟོ་དང་ཁྲིམས་བཞིན་སྲིད་འཛིན་པའི་སྲིད་གཞུང་བཅོས་སྐྱོང་མ་ལག་བཙུགས་ནས་ལམ་ལུགས་ཀྱི་ལེགས་ཆ་དེ་ཕན་ནུས་ཀྱི་ལེགས་ཆར་དེ་བས་ལེགས་པའི་སྒོ་ནས་བརྗེ་སྒྱུར་བྱ་ཆེད་དེ་བས་མཐོ་བའི་བླང་བྱ་གསར་པའང་བཏོན་ཡོད།
སྲིད་འཛིན་སྒྲིག་སྲོལ་ནི་རྒྱལ་ཁབ་སྒྲིག་སྲོལ་གྱི་གྲུབ་ཆ་གལ་ཆེན་ཞིག་ཡིན་ཞིང་། དེས་རྒྱལ་ཁབ་བཅོས་སྐྱོང་མ་ལག་གི་གནས་བབ་གལ་ཆེན་བཟུང་ཡོད། རྒྱལ་ཁབ་སྲིད་འཛིན་དོ་དམ་གྱིས་ཏང་དང་རྒྱལ་ཁབ་ཀྱི་ཐབས་ཇུས་བཀོད་སྒྲིག་གཞིར་བཟུང་། དཔལ་འབྱོར་དང་སྤྱི་ཚོགས་འཕེལ་རྒྱས་ལ་སྐུལ་འདེད་དང་། སྤྱི་ཚོགས་ཀྱི་ལས་དོན་ལ་དོ་དམ། མི་དམངས་མང་ཚོགས་ལ་ཞབས་ཞུ་བཅས་ཀྱི་འགན་འཁྲི་གལ་ཆེན་འཁུར་ཡོད། རང་རེའི་ཏང་གིས་སྔར་ནས་བཟུང་སྲིད་འཛིན་སྒྲིག་སྲོལ་གྱི་རིགས་པའི་གཞུང་ལུགས་གསར་གཏོད་དང་ལག་ལེན་གསར་གཏོད་ལ་མཐོང་ཆེན་པོ་བྱས་ཏེ། སྲིད་འཛིན་གྱི་སྒྲིག་སྲོལ་སྒྱུར་བཅོས་རང་རྒྱལ་གྱི་ཆབ་སྲིད་སྒྲིག་སྲོལ་སྒྱུར་བཅོས་ཀྱི་ནང་དོན་གལ་ཆེན་ཞིག་ཏུ་བརྩིས་ནས་སྒྱུར་བཅོས་སྒོ་དབྱེ་དང་སྤྱི་ཚོགས་རིང་ལུགས་དེང་རབས་ཅན་འཛུགས་སྐྲུན་གྱི་བརྒྱུད་རིམ་ཧྲིལ་པོར་ཁྱབ་པར་བྱས་ཡོད།
ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་སྲིད་འཛིན་སྒྲིག་སྲོལ་མཐའ་འཁྱོངས་དང་འཐུས་སྒོ་ཚང་དུ་གཏོང་བའི་འགོ་འཛུགས་ས་དང་དོན་ལ་འབབ་ས་ནི་མི་དམངས་ལྟེ་བར་འཛིན་རྒྱུ་དེ་རེད། མི་དམངས་ལ་ཞབས་འདེགས་ཞུ་བ་ནི་རང་རེའི་ཏང་གི་རྩ་བའི་དམིགས་ཡུལ་ཡིན་ལ། རིམ་ཁག་སྲིད་གཞུང་གི་རྩ་བའི་དམིགས་ཡུལ་ཡང་རེད། སྲིད་གཞུང་གི་སྒྲིག་གཞི་ལེགས་སྒྲིག་ཇི་ལྟར་བྱས་ཀྱང་རུང་། སྲིད་གཞུང་གི་འགན་ནུས་ལ་འགྱུར་ལྡོག་ཅི་འདྲ་བྱུང་ཡང་རུང་། མི་དམངས་ལ་ཞབས་འདེགས་ཞུ་བའི་དམིགས་ཡུལ་ལ་འགྱུར་ལྡོག་གཏན་ནས་གཏོང་མི་རུང་། ཏང་གི་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་བཞི་པའི་དགོངས་དོན་ལག་བསྟར་དོན་འཁྱོལ་བྱེད་པར། བློ་བརྟན་འགྱུར་མེད་ངང་སྲིད་འཛིན་གྱི་དོ་དམ་སྒྲིག་སྲོལ་སྒྱུར་བཅོས་མདུན་ཕྱོགས་སུ་སྐུལ་འདེད་གཏོང་བ་དང་། སྲིད་འཛིན་ལས་ཁུངས་ཚང་མས་མི་དམངས་ལ་ཞབས་འདེགས་ཞུ་བ་དང་། མི་དམངས་ལ་འགན་འཁུར་བ། མི་དམངས་ཀྱི་ལྟ་སྐུལ་དང་ལེན་བཅས་མཐའ་འཁྱོངས་བྱེད་པ། སྲིད་གཞུང་གི་འགན་ནུས་གང་མགྱོགས་སྒྱུར་བ། སྲིད་འཛིན་གྱི་བྱེད་ཐབས་གསར་གཏོད་བྱེད་པ། སྲིད་འཛིན་གྱི་འཇོན་ཐང་ཆེ་རུ་གཏོང་བ་བཅས་བྱེད་དགོས་པ་མ་ཟད། མི་དམངས་མང་ཚོགས་ཀྱི་ཧུར་བརྩོན་རང་བཞིན་དང་། རང་འགུལ་རང་བཞིན། གསར་གཏོད་རང་བཞིན་བཅས་སྐོང་འཐེན་གང་ལེགས་བྱས་ནས་རྒྱ་ཆེའི་མི་དམངས་ཀྱི་རྩ་བའི་ཁེ་ཕན་མངོན་འགྱུར་ཡག་པོ་དང་། སྲུང་སྐྱོང་ཡག་པོ། འཕེལ་རྒྱས་ཡག་པོ་བཅས་དངོས་འབྲེལ་ཡོང་བར་བྱེད་དགོས།
ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་སྲིད་འཛིན་སྒྲིག་སྲོལ་མཐའ་འཁྱོངས་དང་འཐུས་སྒོ་ཚང་དུ་གཏོང་བའི་འགག་རྩ་ནི་དོན་འཁྱོལ་ལ་དམ་འཛིན་བྱེད་པར་ཐུག་ཡོད། མིག་སྔར་རང་ལྗོངས་ལྗོངས་ཡོངས་ཀྱི་དབུལ་པོ་དབུལ་རྐྱང་གཞི་རྩའི་ཆ་ནས་སེལ་བའི་བརྗིད་ཆེའི་དམིགས་ཚད་མངོན་འགྱུར་དང་། དབུལ་སྒྲོལ་འགག་སྒྲོལ་གྱི་དམག་འཐབ་ལ་རྒྱལ་ཁ་ལེན་པ། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་རྒྱལ་ཁ་ཕུ་ཐག་གཅོད་པ་བཅས་ཀྱི་འགག་རྩའི་དུས་མཚམས་སུ་སླེབས་ཡོད་ལ། དཀའ་ངལ་ལ་གདོང་གཏུག་དང་ལམ་འཕྲང་སྒྲོལ་བའི་དུས་སུའང་སླེབས་ཡོད། དེས་ན་རིམ་པ་ཁག་དང་སྡེ་ཚན་ཁག་གིས་ཚང་འཛོམས་གྲོས་ཚོགས་ཐོག་བཏོན་པའི“རྨང་གཞི་བརྟན་གཏོང་དང་། དགེ་མཚན་དར་སྤེལ། ཞན་ཆ་གསབ་པ། ཉམས་ཞན་སྟོབས་ཆེར་གཏོང་བ”བཅས་བྱེད་དགོས་པའི་བླང་བྱ་གཞིར་བཟུང་། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་སྲིད་འཛིན་སྒྲིག་སྲོལ་མཐའ་འཁྱོངས་དང་འཐུས་སྒོ་ཚང་དུ་གཏོང་རྒྱུའི་སྐོར་ལ་ཚང་འཛོམས་གྲོས་ཚོགས་ཐོག་གསལ་སྟོན་བྱས་པའི་གཙོ་གནད་ཁ་ཕྱོགས་དང་། ལས་འགན་གཙོ་བོ། ལས་ཀའི་བླང་བྱ་བཅས་ལག་བསྟར་དོན་འཁྱོལ་ནན་ཏན་བྱས་ཏེ། ཚང་འཛོམས་གྲོས་ཚོགས་ཀྱི་དགོངས་དོན་བྱ་སྤྱོད་ལ་དོན་འཁྱོལ་དང་ལས་དོན་ལ་ལག་བསྟར་དངོས་འབྲེལ་ཡོང་བར་བྱེད་དགོས། ཧུར་བརྩོན་ཆེན་པོས་སྲིད་འཛིན་དོ་དམ་སྒྲིག་སྲོལ་སྒྱུར་བཅོས་ལ་སྐུལ་འདེད་བརྟན་པོ་གཏོང་བ་དང་། འགན་ནུས་ལེགས་སུ་ཏན་ཏིག་བཏང་ནས་སྲིད་གཞུང་གི་སྤྱི་ཁོག་དོ་དམ་དང་། ཁྲོམ་རར་ལྟ་འདོམས། སྤྱི་པའི་ཞབས་འདེགས། སྤྱི་ཚོགས་དོ་དམ། ཁོར་ཡུག་སྲུང་སྐྱོང་བཅས་ཀྱི་འགན་ནུས་ཆེ་རུ་བཏང་སྟེ། ཕུགས་ཀྱི་དམིགས་ཚད་དང་དུས་མཚམས་རང་བཞིན་གྱི་དམིགས་ཚད་ཟུང་འབྲེལ་དང་། ཕྱོགས་ཡོངས་ནས་སྐུལ་འདེད་དང་གཙོ་གནད་ཚད་བརྒལ་ཟུང་འབྲེལ་གྱིས་དམིགས་ཚད་དང་ཕན་འབྲས་གཅིག་གྱུར་ཧུར་ཐག་ཡོང་བར་བྱེད་དགོས། ཐོག་མཐའ་བར་གསུམ་དུ་ཁྲིམས་བཞིན་སྲིད་འཛིན་དང་ཁྲིམས་སྐྱོང་སྙིང་སྟོབས་ནན་པོ་སྲུང་བ་དང་། ཁྲིམས་བཞིན་འགན་སྒྲུབ་མཐའ་འཁྱོངས་ཀྱིས་འགན་དབང་གཅིག་གྱུར་དང་དབང་གྲགས་ནུས་ཆེའི་སྲིད་འཛིན་ཁྲིམས་སྐྱོང་སྒྲིག་སྲོལ་འཛུགས་སྐྱོང་། སྲིད་འཛིན་ཁྲིམས་སྐྱོང་ལྟ་ཞིབ་ལ་ཤུགས་སྣོན། སྲིད་འཛིན་དབང་ཆར་ཚོད་འཛིན་དང་ལྟ་སྐུལ་ཤུགས་ཆེན། ཁྲིམས་སྐྱོང་སྲིད་གཞུང་འཛུགས་སྐྱོང་ལ་ཤུགས་སྣོན་བཅས་བྱས་ཏེ། རང་རྟོགས་ངང་ཁྲིམས་བཞིན་སྲིད་འཛིན་པའི་བླང་བྱ་སྲིད་གཞུང་ལས་དོན་གྱི་བརྒྱུད་རིམ་ཧྲིལ་པོར་ཁྱབ་པར་བྱེད་དགོས། སྤྱོད་གཙང་སྲིད་འཛིན་ཏན་ཏིག་གིས་སྲིད་གཞུང་གིས་འཚོ་བ་སྐྱེལ་མཁས་པོ་དང་མང་ཚོགས་འཚོ་བ་སྐྱིད་པོ་སྐྱེལ་ཐུབ་པའི་བསམ་བློ་བརྟན་པོ་འཛུགས་པ་དང་། སྤྱོད་གཙང་རང་གཅུན་ལ་ཤུགས་སྣོན་རྒྱག་རྒྱུའི་སྐོར་གྱི་ཀྲུང་དབྱང་དང་ལྗོངས་ཏང་ཨུད་ཀྱི་གཏན་འབེབས་ཁག་ལག་ལེན་ནན་པོ་བསྟར་བ། རང་རྟོགས་ངང་མི་དམངས་འཐུས་ཚོགས་ཀྱི་བཅའ་ཁྲིམས་ཀྱི་ལྟ་སྐུལ་དང་། སྲིད་གྲོས་ཀྱི་དམངས་གཙོའི་ལྟ་སྐུལ། སྤྱི་ཚོགས་ལས་རིགས་ཁག་དང་མི་དམངས་མང་ཚོགས་ཀྱི་ཕྱོགས་ཡོངས་ཀྱི་ལྟ་སྐུལ་བཅས་དང་ལེན་བྱས་ནས། སྲིད་དོན་ཡོངས་བསྒྲགས་ལ་སྐུལ་འདེད་གཏོང་བ་དང་དབང་ཆ་བེད་སྤྱོད་ཁ་གསལ་ཡོང་བར་བྱེད་དགོས། ཞབས་འདེགས་རྣམ་པའི་སྲིད་གཞུང་འཛུགས་སྐྱོང་ཟབ་ཏུ་བཏང་ནས། ཐོག་མཐའ་བར་གསུམ་དུ་འགན་འཁུར་ཕོད་པ་དང་། རིམ་པ་བཞིན་འགན་འཁྲི་ནན་དུ་གཏོང་བ། རིམ་པ་བཞིན་དོན་འཁྱོལ་ལ་དམ་འཛིན་བཅས་བྱས་ཏེ། མང་ཚོགས་ཀྱིས་དོ་ཁུར་ཆེ་ཤོས་བྱེད་པའི་མཐའ་མའི་འགག་གནད་ཡག་པོ་སེལ་དགོས་པ་མ་ཟད། རྒྱུན་ཆད་མེད་པར་དྲང་ཕྱོགས་ཀྱི་ལྕག་སྐུལ་ལམ་སྲོལ་དང་ནོར་འཛོལ་རུང་ལ་ནོར་འཁྲུལ་ཡོ་བསྲང་གི་ལམ་སྲོལ་འཐུས་སྒོ་ཚང་དུ་གཏོང་བ་དང་། སྲིད་གཞུང་གི་སྤྱི་མོས་ཐོབ་ཚད་དང་ལག་བསྟར་ནུས་པ་སྔར་བས་ཆེ་རུ་བཏང་ནས་སྤྱི་ཚོགས་ཡོངས་སུ་སྤུས་ཚད་མཐོ་བའི་འཕེལ་རྒྱས་ལ་སྐུལ་སྤེལ་གཏོང་བའི་རྣམ་པ་བཟང་པོ་གཏོད་དགོས།
ང་ཚོས་མིག་སྔ་དང་སླད་ཕྱིན་གྱི་རྒྱལ་ཁབ་འཕེལ་རྒྱས་ཀྱི་སྤྱི་ཡོངས་དང་། སྤྱི་ཚོགས་རིང་ལུགས་དེང་རབས་ཅན་གྱི་བོད་ལྗོངས་གསར་པ་འཛུགས་སྐྲུན་བྱེད་པའི་དོན་དངོས་ཀྱི་དགོས་མཁོ། དུས་རབས་འཕེལ་རྒྱས་ཀྱི་བླང་བྱ་གསར་པ་དང་མི་དམངས་མང་ཚོགས་ཀྱི་རེ་སྒུག་གསར་པ་བཅས་ནས་འགོ་བཙུགས་ཏེ། བསམ་བློ་ཚང་འཛོམས་གྲོས་ཚོགས་ཀྱི་དགོངས་དོན་ཐོག་གཅིག་གྱུར་དང་བྱ་སྤྱོད་ཀྲུང་དབྱང་གི་བཀོད་སྒྲིག་ཐོག་གཅིག་གྱུར་བྱེད་དགོས་པ་མ་ཟད། ཡིད་ཆེས་བརྟན་པོ་དང་། སྒྲིག་འཛུགས་ཞིབ་ཚགས། བཀོད་སྒྲིག་ཚགས་ཚུད། དོན་འཁྱོལ་ལ་དམ་འཛིན་བཅས་བྱས་ནས། དུས་རབས་གསར་པ་དང་། ལས་འགན་གསར་པ། བླང་བྱ་གསར་པ་བཅས་དང་འཚམ་པའི་སྲིད་གཞུང་བཅོས་སྐྱོང་མ་ལག་འཛུགས་པ་དང་། མི་དམངས་བློ་ཡིད་ཚིམ་པའི་སྲིད་གཞུང་བཙུགས་ཏེ་མི་དམངས་མང་ཚོགས་ཀྱི་ཁེ་ཕན་ལ་སྲུང་སྐྱོང་དེ་བས་ཡག་པོ་བྱས་ནས། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་རྒྱལ་ཁ་ཕུ་ཐག་གཅོད་པ་དང་ཀྲུང་ཧྭ་མི་རིགས་རླབས་ཆེན་བསྐྱར་དར་གྱི་ཀྲུང་གོའི་ཕུགས་འདུན་མངོན་འགྱུར་བྱེད་པའི་བོད་ཀྱི་ལེའུ་རྩོམ་པར་འགྱུར་མེད་སྟོབས་ལྡན་གྱི་རྩ་འཛུགས་ཀྱི་འགན་ལེན་མཁོ་འདོན་བྱེད་དགོས།
རྩོམ་སྒྲིག་པ།　བདེ་སྒྲོལ།
