བོད་ཀྱི“ཐོག་མའི་བསམ་འདུན་མ་བརྗེད་པར་འགན་འཁྲི་བློ་ལ་བརྟན་པོར་འཆང་བའི”བརྗོད་དོན་གཙོ་བོའི་སློབ་གསོའི་སྐོར་གྱི་སྒྲིལ་གླེང་།

2019ལོའི་ཟླ་6ཚེས་10ཉིན། ཏངཀྲུང་དབྱང་གི་གཅིག་གྱུར་བཀོད་སྒྲིག་གཞིར་བཟུང་། རང་ལྗོངས་ཀྱིས“ཐོག་མའི་བསམ་འདུན་མ་བརྗེད་པར་འགན་འཁྲི་བློ་ལ་བརྟན་པོར་འཆང་བའི”བརྗོད་དོན་གཙོ་བོའི་སློབ་གསོ་དངོས་སུ་སྤེལ་འགོ་ཚུགས་པ་དང་གོང་ནས་འོག་བར་ཁག་གཉིས་ལ་ཕྱེ་ནས་སྤེལ་བ་རེད།
ཁག་གཉིས་ཀྱི་བརྗོད་དོན་གཙོ་བོའི་སློབ་གསོ་སྤེལ་བར་ལྗོངས་ཡོངས་ཀྱི་རྫོང་དང་ཁྲུའུ་རིམ་པ་ཡན་གྱི་འགོ་ཁྲིད་ཚན་ཁག་1356དང་། གཞི་རིམ་ཏང་རྩ་འཛུགས་21298 ཏང་ཡོན་ཁྲི་38ལྷག་ཙམ་ཞུགས་ནས་ཚང་མར་ཁྱབ་པར་བྱས་ཡོད་ལ། རིགས་པའི་གཞུང་ལུགས་སློབ་སྦྱོང་ལ་ཕན་འབྲས་ཐོན་པ་དང་། བསམ་བློ་ཆབ་སྲིད་ལ་ཞུན་བརྡར་ཐེབས་པ། ལས་སྒྲུབ་ལས་གཏོད་ཀྱི་འགན་འཁྲི་འཁུར་ཕོད་པ། མི་དམངས་ལ་ཞབས་འདེགས་ཞུས་ཏེ་དཀའ་གནད་སེལ་བ། སྤྱོད་གཙང་གཞུང་དྲང་གི་མིག་དཔེ་འདོན་པ་བཅས་ཀྱི་དམིགས་ཚད་ཀྱང་མངོན་འགྱུར་བྱུང་བ་རེད།

བརྗོད་དོན་གཙོ་བོའི་སློབ་གསོ་སྤེལ་ཚུན། རང་སྐྱོང་ལྗོངས་ཏང་ཨུད་དང་དེ་བཞིན་རིམ་ཁག་ཏང་རྩ་འཛུགས་ཀྱིས“ཐོག་མའི་བསམ་འདུན་མ་བརྗེད་པར་འགན་འཁྲི་བློ་ལ་བརྟན་པོར་འཆང་བའི”བརྗོད་དོན་གཙོ་བོའི་སློབ་གསོར་དམ་པོར་དམིགས་ནས“འདུ་ཤེས་བཞི”ཟབ་ཏུ་གཏོང་བ་དང་། “གདེང་ཚོད་བཞི”བརྟན་དུ་གཏོང་བ། “སྲུང་སྐྱོང་གཉིས་”ཐུབ་པ་བཅས་བྱས་ཁར། རྩ་འཛུགས་ཀྱི་འགོ་ཁྲིད་དང་ལས་ཀའི་མཛུབ་ཁྲིད་ལ་ཤུགས་སྣོན་བརྒྱབ་སྟེ། “ཐོག་མའི་བསམ་འདུན་མ་བརྗེད་པར་འགན་འཁྲི་བློ་ལ་བརྟན་པོར་འཆང་བའི”བརྗོད་དོན་གཙོ་བོའི་སློབ་གསོའི་སྤུས་ཚད་དང་ཕན་འབྲས་འགན་ལེན་བྱས་ཡོད་པ་རེད།
ལྗོངས་ཏང་ཨུད་ཀྱི་བརྗོད་དོན་གཙོ་བོའི་སློབ་གསོའི་འགོ་ཁྲིད་ཚོགས་ཆུང་གཞུང་དོན་ཁང་གིས་སྤྱི་འདོམས་འཆར་འགོད་དང་མཐུན་སྦྱོར་དོན་འཁྱོལ་ལ་ཤུགས་སྣོན་ཏན་ཏིག་བརྒྱབ་སྟེ། རྒྱུན་གཏན་གྱི་འབྲེལ་གཏུག་དང་། དུས་བཀག་འཆར་ཅན་ཚོགས་འདུ། ལྟ་སྐུལ་ཞིབ་བཤེར་སོགས་ཀྱི་ལམ་སྲོལ་བཙུགས་ནས་བརྗོད་དོན་གཙོ་བོའི་སློབ་གསོར་སྐུལ་འདེད་ནུས་ལྡན་བཏང་བ་རེད། རིམ་ཁག་ཏང་ཨུད(ཏང་ཚོགས་ཆུང)ཀྱིས་འགོ་ཁྲིད་སྒྲིག་གཞིའམ་ཡང་ན་ལས་ཀའི་ཆེད་དོན་ཚན་ཁག་བཙུགས་ཏེ་ཧྲུའུ་ཅིས་འགན་འཁུར་བ་དང་པོའི་འགན་འཁྲི་འཁུར་བ་དང་། ལས་འགན་ཁག་བགོས་འགོ་ཁྲིད་ཀྱིས“ལས་གནས་གཅིག་ལ་འགན་འཁྲི་གཉིས”ལག་བསྟར་ཧུར་ཐག་བྱས་ནས་བརྗོད་དོན་གཙོ་བོའི་སློབ་གསོར་རྩ་འཛུགས་ཀྱི་འགན་ལེན་བརྟན་པོ་མཁོ་འདོན་བྱས་ཡོད་པ་རེད།

བརྗོད་དོན་གཙོ་བོའི་སློབ་གསོ་སྤེལ་རིང་། རང་ལྗོངས་ཀྱིས་སློབ་སྦྱོང་བྱེད་ཞོར་ཞིབ་བཤེར་བྱེད་པ་དང་། ཞིབ་བཤེར་བྱེད་ཞོར་དག་ཐེར་བྱེད་པ། མངོན་གསལ་དོད་པའི་གནད་དོན་ཐག་གཅོད་ཧུར་ཐག་བྱེད་པ། དམིགས་ཚད་ཕྱོགས་སྟོན་དུ་འཛིན་རྒྱུ་་དང་གནད་དོན་ཕྱོགས་སྟོན་དུ་འཛིན་རྒྱུ་གཉིས་གཅིག་གྱུར་བྱ་རྒྱུ་མཐའ་འཁྱོངས་བྱེད་པ། སློབ་སྦྱོང་དང་ལག་ལེན་ཟུང་འབྲེལ་བྱེད་པ། ཞིབ་བཤེར་དང་དག་ཐེར་མཉམ་འདྲེས་བྱེད་པ། གནད་དོན་ལ་ལྟ་སྟངས་ཡང་དག་འཛིན་པའི་རང་རྟོགས་དང་གྲི་དངོ་ནང་དུ་གཏད་པའི་བློ་སྟོབས་ཀྱི་ཐོག་ནས་གནད་དོན་ལ་ཞིབ་ལྟ་དང་འཚོལ་བཤེར་གཏིང་ཟབ་བྱེད་པ་བཅས་ཀྱི་ཐོག་ནས་དག་ཐེར་དོན་འཁྱོལ་ལ་དམ་འཛིན་ཡག་པོ་བྱས་ཏེ། ཕན་འབྲས་དངོས་ལ་བརྟེན་ནས་མི་དམངས་ཀྱི་ཡིད་ཆེས་ཐོབ་པར་བྱས་ཡོད།
རིམ་ཁག་ཏང་ཡོན་དང་འགོ་ཁྲིད་ལས་བྱེད་པས་བརྟག་དཔྱད་ཞིབ་འཇུག་བྱ་རྒྱུ་དེ་ལས་འགན་གལ་ཆེན་ཞིག་ཏུ་བརྩིས་ཏེ། ལྗོངས་ཏང་ཨུད་ཀྱིས་ཁ་གསལ་བཟོས་པའི་བརྟག་ཞིབ་ཆེད་དོན་6ལ་དམིགས་ནས་ས་བབ་མཐོ་བ་དང་། རང་བྱུང་ཆ་རྐྱེན་ཞན་པ། ལས་ཀའི་རྨང་གཞི་ཞན་པ། དཀའ་ངལ་ཆེ་བ། འགལ་ཟླ་མང་བ་བཅས་དང་། གཞི་རིམ་གྱི་འཐབ་ས་དང་པོ་དང་མང་ཚོགས་ཀྱི་ཁྱིམ་དུ་བཅའ་སྡོད་བརྟག་ཞིབ་བྱེད་པར་བསྐྱོད་པ་དང་བརྟག་ཞིབ་བྱེད་ཡུན་སྤྱིར་ན་ཉིན་5ཡན་རེད། ལྗོངས་ཏང་ཨུད་ཀྱི་འགོ་ཁྲིད་བློ་མཐུན་ཚོས་བརྗོད་དོན་གཙོ་བོའི་སློབ་གསོ་སྤེལ་རིང་བོད་ཀྱི་མངོན་གསལ་དོད་པ་དང་གལ་ཆེའི་ནང་གི་འགངས་ཆེན་ཡིན་པའི་དབུལ་སྒྲོལ་འགག་སྒྲོལ་ལས་དོན་ཆེད། གྲོང་ཁྱེར་དང་ས་ཁུལ་7དང་ཤིན་ཏུ་དབུལ་པོའི་རྫོང་19རུ་བསྐྱོད་པ་རེད།
རང་ལྗོངས་ཀྱིས་དག་ཐེར་དོན་འཁྱོལ་བྱ་རྒྱུ་དེ་བརྗོད་དོན་གཙོ་བོའི་སློབ་གསོའི་ཐོག་མཐའ་བར་གསུམ་དུ་ཁྱབ་རྒྱུ་མཐའ་འཁྱོངས་བྱས་ཏེ་སློབ་སྦྱོང་སློབ་གསོ་དང་། བརྟག་དཔྱད་ཞིབ་འཇུག ཞིབ་ལྟ་བསམ་གཞིག་བཅས་ཀྱི་ཁྲོད་ནས་འཚོལ་བཤེར་ཐུབ་པའི་གནད་དོན་རེ་རེ་བཞིན་གསལ་ཐོ་བཟོས་ནས་དག་ཐེར་བྱེད་ཐབས་བཟོས་པ་དང་དག་ཐེར་དོན་འཁྱོལ་ལ་དམ་འཛིན་ནན་པོ་བྱས་ཡོད། ལྗོངས་ཏང་ཨུད་བརྗོད་དོན་གཙོ་བོའི་གཞུང་དོན་ཁང་གིས་ཞིབ་བཤེར་ཚོགས་ཆུང་5བཙུགས་ཏེ། བརྗོད་དོན་གཙོ་བོའི་སློབ་གསོ་ཁག་དང་པོའི་ཚན་པའི་དག་ཐེར་དོན་འཁྱོལ་ལ“ཕྱིར་མིག་ལྟ་བའི”གནས་ཚུལ་ལ་འཐེན་བཤེར་བྱས་པ་རེད།

བརྗོད་དོན་གཙོ་བོའི་སློབ་གསོ་སྤེལ་རིང་། རང་ལྗོངས་ཀྱིས་མི་དམངས་ལྟེ་བར་འཛིན་པའི་འཕེལ་རྒྱས་ཀྱི་བསམ་བློ་མཐའ་འཁྱོངས་བྱས་ཏེ་མང་ཚོགས་ལ་འཕྲལ་མཁོ་ཆེ་ཤོས་དང་། མང་ཚོགས་ཀྱིས་སེམས་ཁྲལ་ཆེ་ཤོས་བྱེད་པ། མང་ཚོགས་ཀྱིས་རེ་སྒུག་ཆེ་ཤོས་བྱེད་པ་བཅས་ཀྱི་ཁ་ཚ་དགོས་གཏུགས་ཀྱི་གནད་དོན་ཐག་གཅོད་ནུས་ལྡན་བྱས་ཡོད་པ་རེད།
ས་ཁུལ་དབུལ་པོའི་འོས་འགན་སློབ་གསོའི་དུས་མཚམས་ཀྱི་ཕྲུ་གུ་སློབ་གྲྭར་འགྲོ་མཚམས་བཞག་པའི་གནད་དོན་ལ་དམིགས་ཏེ། སློབ་གྲྭར་གཏོང་དགོས་པའི་ཁ་ཏ་བསླབ་བྱ་བྱེད་ཤུགས་ཆེ་རུ་བཏང་བས། ལྗོངས་ཡོངས་ཀྱི་སློབ་གྲྭར་འགྲོ་མཚམས་བཞག་པའི་སློབ་མ་12062སླར་ཡང་སློབ་གྲྭར་འགྲོ་རྒྱུ་བྱུང་ཞིང་། དེའི་ནང་ཡིག་ཚགས་དང་གཱ་བཟོས་པའི་དུད་ཚང་དབུལ་པོའི་སློབ་ཤོར་སློབ་མ་1542ཚུད་ཡོད་པ་རེད།
མང་ཚོགས་ཀྱིས་ཚུར་སྣང་ལན་ཆ་ཆེ་བའི་མཐོ་སློབ་སློབ་ཐོན་སློབ་མའི་ལས་ཞུགས་གནད་དོན་ལ་དམིགས་ཏེ། ལས་མི་བསྡུ་བའི་འདུ་ཚོགས་ཆེ་གྲས་19དང་ལས་མི་བསྡུ་བའི་འདུ་ཚོགས་རྩེ་གྲ་185གཉེར་བ་དང་། གྲོང་གསེབ་དར་རྒྱས་ཀྱི་ཆེད་དམིགས་ལས་བྱེད་པ་སོགས་གཞི་རིམ་གྱི་ལས་གནས་5399དང་སློབ་ཆེན་སློབ་མའི་ལས་ཞུགས་ལས་གནས་ཁྲི་6.2མཁོ་འདོན་བྱས་པས། 2019ལོའི་ལོ་དེ་རང་ལ་ཐོན་པའི་མཐོ་སློབ་སློབ་ཐོན་སློབ་མ་ལས་ཞུགས་ཐུབ་ཚད་98.08%ཟིན་ཡོད་པ་རེད།
ཞིང་འབྲོག་པའི་འཐུང་ཆུའི་བདེ་འཇགས་གནད་དོན་ལ་དམིགས་ཏེ། ཁག་དང་པོར་ལྗོངས་ཡོངས་ཀྱི་ཡིག་ཚགས་དང་གཱ་བཟོས་པའི་དུད་ཚང་དབུལ་པོ་ཁྲི་3.23གྱི་འཐུང་ཆུའི་བདེ་འཇགས་གནད་དོན་ཐག་གཅོད་བྱས་པའི་རྨང་གཞིའི་ཐོག་མི་ཁྲི་15ཡི་འཐུང་ཆུའི་གནད་དོན་ཐག་གཅོད་བྱས་ཡོད་པ་རེད།
མང་ཚོགས་ཀྱི་ནད་བསྟེན་དཀའ་བའི་གནད་དོན་ལ་དམིགས་ཏེ། སྨན་བཅོས་ཤེས་ལྡན་པའི་ཚོགས་སྒྲིག་རྣམ་པའི་བོད་སྐྱོར་གཏིང་ཟབ་བྱས་ཤིང་། ལྗོངས་ཡོངས་སུ་སྐོར་སྐྱོད་ནད་བརྟག་སྨན་བཅོས་དང་རྫོང་ཁོངས་སྨན་ཁང་གི་ཕྱོགས་བསྡུས་སྒྱུར་བཅོས་ཚོད་ལྟའི་ལས་དོན་སྤེལ་ཏེ། ནད་བསྟེན་དཀའ་བ་དང་སྨན་རིན་རྩིས་ཞུའི་དུས་ཡུན་རིང་བ་སོགས་ཀྱི་གནད་དོན་ཐག་གཅོད་བྱས་པ་དང་། རྩིས་ཞུ་ཆོག་པའི་སྨན་རིགས་མང་དུ་བཏང་བ། རྩིས་ཞུའི་ཆུ་ཚད་མཐོ་རུ་བཏང་ནས་མང་ཚོགས་དབུལ་པོའི་སྨན་བཅོས་འགན་ལེན་བྱེད་ཚད་དང་ནད་བཅོས་སྲོག་སྐྱོབ་བྱེད་ཚད་98.9%ཡན་ཟིན་ཡོདཔ་རེད།
རྩོམ་སྒྲིག་པ། བདེ་སྒྲོལ།
