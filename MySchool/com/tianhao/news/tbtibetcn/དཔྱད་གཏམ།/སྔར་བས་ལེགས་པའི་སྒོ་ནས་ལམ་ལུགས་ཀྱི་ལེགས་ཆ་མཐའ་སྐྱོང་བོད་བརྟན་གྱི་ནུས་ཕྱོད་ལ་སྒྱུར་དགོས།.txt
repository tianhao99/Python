སྔར་བས་ལེགས་པའི་སྒོ་ནས་ལམ་ལུགས་ཀྱི་ལེགས་ཆ་མཐའ་སྐྱོང་བོད་བརྟན་གྱི་ནུས་ཕྱོད་ལ་སྒྱུར་དགོས།

ལྗོངས་ཏང་ཨུད་སྐབས་དགུ་པའི་ཚང་འཛོམས་གྲོས་ཚོགས་ཐེངས་བདུན་པ་དང་ལྗོངས་ཏང་ཨུད་ཀྱི་དཔལ་འབྱོར་ལས་དོན་ཚོགས་འདུའི་དགོངས་དོན་སློབ་སྦྱོང་དང་ལག་བསྟར་བྱེད་རྒྱུའི་སྐོར་གྱི་གླེང་ཐེངས་གཉིས་པ།
ལམ་ལུགས་ནི་རྒྱལ་སྐྱོང་བདེ་འགོད་ཀྱི་རྩ་བ་དང་བྱ་གཞག་རླབས་པོ་ཆེའི་འགན་ལེན་ཞིག་ཡིན། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པ་དང“ལོ་ལྔ་ཚན་བཅུ་གསུམ་པའི”འཆར་འགོད་མཇུག་བསྡུ་ཉེར་ཡོད་པའི་འགག་རྩའི་དུས་སུ། ཇི་ལྟར་བྱས་ཏེ་ཀྲུང་གོ་གུང་ཁྲན་ཏང་གིས་འགོ་ཁྲིད་བྱེད་པའི་ཆབ་སྲིད་ཀྱི་ལེགས་ཆ་དང་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ལམ་ལུགས་ཀྱི་ལེགས་ཆ་འདོན་སྤེལ་གང་ལེགས་ཀྱིས་ལྗོངས་ཡོངས་ཀྱི་གོང་འོག་ཚང་མའི་བློ་གྲོས་དང་སྟོབས་ཤུགས་གཅིག་ཏུ་བསྒྲིལ་ནས་བསམ་བློ་གཅིག་ཏུ་གཏོང་བ་དང་ངར་ཤུགས་གཅིག་ཏུ་བསྒྲིལ་བའི་མཉམ་ཤུགས་ཆེན་པོ་ཞིག་ཆགས་པར་བྱེད་རྒྱུ་དང་། སྤྱི་ཚོགས་རིང་ལུགས་དེང་རབས་ཅན་གྱི་བོད་ལྗོངས་འཛུགས་སྐྲུན་བྱེད་པའི་ལམ་ལུགས་ཀྱི་གཞི་རྩ་སྔར་བས་བརྟན་དུ་གཏོང་རྒྱུ། མི་རིགས་ཁག་གི་མི་དམངས་ཀྱིས་མཛེས་སྡུག་ལྡན་པའི་འཚོ་བར་བཅངས་པའི་རེ་འདོད་གསར་པ་རྒྱུན་ཆད་མེད་པར་བསྐང་རྒྱུ་བཅས་ནི་ང་ཚོའི་མདུན་དུ་ཡོད་པའི་ལོ་རྒྱུས་རང་བཞིན་གྱི་ལས་འགན་ཞིག་རེད།
གྲོལ་མ་ཐག་པའི་ལྗོངས་ཏང་ཨུད་སྐབས་དགུ་པའི་ཚང་འཛོམས་གྲོས་ཚོགས་ཐེངས་བདུན་པ་དང་ལྗོངས་ཏང་ཨུད་ཀྱི་དཔལ་འབྱོར་ལས་དོན་ཚོགས་འདུའི་ཐོག་ཏང་གི་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་བཞི་པ་དང་ཀྲུང་དབྱང་གི་དཔལ་འབྱོར་ལས་དོན་ཚོགས་འདུའི་དགོངས་དོན་བརྒྱུད་རིམ་ལྡན་པའི་ངང་གསེད་བཀྲོལ་བྱས་པ་དང་། ལོ་རྒྱུས་ཀྱི་ཟུར་ཚད་དང་སྤྱི་ཡོངས་ཀྱི་མཐོང་རྒྱའི་ཐོག་ནས་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ཤིན་ཏུ་ཆེ་བའི་ཁྱད་འཕགས་རང་བཞིན་དང་ལག་ལེན་གྱི་གྲུབ་འབྲས་རྒྱས་བཤད་གཏིང་ཟབ་བྱས་པ། དུས་རབས་གསར་པར་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ལམ་ལུགས་མཐའ་འཁྱོངས་དང་འཐུས་ཚང་ལ་སྐུལ་འདེད་ཇི་ལྟར་གཏོང་བ་དང་ལྗོངས་ཡོངས་ཀྱི་བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་ཇི་ལྟར་གཏོང་བའི་དུས་རབས་ཀྱི་བརྗོད་གཞིར་དམིགས་ནས། རྩ་དོན་གལ་ཆེན་གསལ་བཤད་བྱས་པ་དང་། བཀོད་སྒྲིག་གལ་ཆེན་བྱས་པ། བླང་བྱ་ཞིབ་ཕྲ་གསལ་པོར་བཏོན་ཡོད། ཚང་འཛོམས་གྲོས་ཚོགས་ཐོག་བཏོན་པའི“ནུས་པ་དྲུག་ཆེ་རུ་གཏོང་བར་ཤུགས་སྣོན་རྒྱག་དགོས”ཞེས་པ་ནི་རིགས་པའི་གཞུང་ལུགས་ཀྱི་ངོས་ནས་སྙིང་བསྡུས་བཅུད་ལེན་བྱས་པ་ཞིག་རེད་ལ། གསོན་ཉམས་ལྡན་པའི་ལག་ལེན་ནས་ཕྱོགས་སྡོམ་གཏིང་ཟབ་བྱས་པ་ཞིག་ཀྱང་རེད། དེ་ལས་ལྗོངས་ཏང་ཨུད་ཀྱིས་ལྗོངས་ཡོངས་ཀྱི་མི་རིགས་ཁག་གི་མི་དམངས་ལ་མཐུན་སྒྲིལ་སྣེ་ཁྲིད་ཀྱིས་བློ་བརྟན་འགྱུར་མེད་ངང་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་རླབས་ཆེན་དར་ཆ་མཐོན་པོར་སྒྲེང་བའི་ཡིད་ཆེས་དང་ཆོད་སེམས་མཚོན་གྱི་ཡོད། དེ་ལས་ཕྱོགས་ཁག་གི་ལམ་ལུགས་སྔར་བས་གནད་སྨིན་འཐུས་ཚང་དང་སྔར་བས་གཏན་འཁེལ་ཡོང་བར་སྐུལ་མ་ཐེབས་ནས་སྔར་བས་ལེགས་པའི་ངང་ལམ་ལུགས་ཀྱི་ལེགས་ཆ་མཐའ་སྐྱོང་བོད་བརྟན་གྱི་ནུས་ཕྱོད་ལ་སྒྱུར་བར་གལ་ཆེ་ལ་གཏིང་ཟབ་པའི་ཤུགས་རྐྱེན་ཐེབས་ངེས་རེད།
ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་ནི་ཚགས་དམ་ཞིང་ཆ་ཚང་བའི་ཚན་རིག་དང་མཐུན་པའི་ལམ་ལུགས་ཀྱི་མ་ལག་ཅིག་རེད། དེར་ཀྲུང་གོའི་ཁྱད་ཆོས་དང་ལམ་ལུགས་ཀྱི་ལེགས་ཆ་མངོན་གསལ་དོད་པོ་ལྡན་ཡོད། དུས་རབས་གསར་པར་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་དང་བཅོས་སྐྱོང་མ་ལག་གི་ལོ་རྒྱུས་ཀྱི་ནང་དོན་དང་ལོ་རྒྱུས་རང་བཞིན་གྱི་གྲུབ་འབྲས་ལ་གོ་བ་གཏིང་ཟབ་ལེན་པ་དང་། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་དང་བཅོས་སྐྱོང་མ་ལག་གི་ཚན་རིག་དང་མཐུན་པའི་ནང་དོན་དང་། ངོ་བོའི་ཁྱད་ཆོས། མངོན་གསལ་དོད་པའི་ལེགས་ཆ་བཅས་ལ་ངོས་འཛིན་གང་ལེགས་བྱེད་པ། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་དང་བཅོས་སྐྱོང་མ་ལག་གི་ལག་ལེན་གྱི་གྲུབ་འབྲས་ལ་ཚད་མཐོའི་མོས་སེམས་བྱེད་པ་བཅས་བྱུང་ན། གཞི་ནས་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་རྒྱུན་ཆད་མེད་པར་རང་ངོས་འཐུས་ཚང་དང་འཕེལ་རྒྱས་འགྲོ་རྒྱུ་དང་གསོན་ཤུགས་ནམ་ཡང་མི་ཉམས་པར་སྐུལ་མ་ཐེབས་ཏེ་མཐའ་སྐྱོང་བོད་བརྟན་གྱི་ཕུགས་ཀྱི་ཇུས་ཆེན་ལ་རྫོགས་མཐའ་མེད་པའི་ནུས་ཤུགས་སྦྱིན་ཐུབ།
ལྗོངས་ཡོངས་ཀྱི་བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་བཏང་སྟེ་ལམ་ལུགས་ཀྱི་ལེགས་ཆ་སྔར་བས་ལེགས་པའི་སྒོ་ནས་མཐའ་སྐྱོང་བོད་བརྟན་གྱི་ནུས་ཕྱོད་ལ་སྒྱུར་བ་ནི་གཞི་རྒྱ་ཆེ་བའི་བརྒྱུད་རིམ་ལྡན་པའི་འདུ་འགོད་ཅིག་ཡིན་པས། གོང་འོག་ཚང་མ་དང་ཕྱོགས་ཁག་ཚང་མས་ཐུན་མོང་ཐོག་འབད་བརྩོན་བྱེད་དགོས། ང་ཚོས་ཏང་ཀྲུང་དབྱང་དང་ལྗོངས་ཏང་ཨུད་ཀྱི་བཀོད་སྒྲིག་ལག་བསྟར་དོན་འཁྱོལ་ནན་ཏན་བྱེད་པ་དང་བཅོས་སྐྱོང་མ་ལག་ཁྲོད་ཀྱི་ངེས་གནས་གཏན་འཁེལ་ཡང་དག་དང་། ལེགས་ཆ་འདོན་སྤེལ། གནད་སྨིན་ཤུགས་འདོན་བཅས་བྱས་ནས་རང་ལྗོངས་ཀྱི་བཅོས་སྐྱོང་མ་ལག་དང་འཁོར་སྐྱོད་ལམ་སྲོལ་སྔར་བས་འཐུས་སྒོ་ཚང་དུ་འགྲོ་བ་དང་། བཅོས་སྐྱོང་ནུས་པ་དང་བཅོས་སྐྱོང་ཆུ་ཚད་སྔར་བས་དུས་རབས་ཀྱི་བླང་བྱ་དང་འཚམ་པ། མི་དམངས་ཀྱི་དགོས་མཁོ་དང་མཐུན་པ་བཅས་བྱེད་དགོས། གསར་གཏོད་རིགས་པའི་གཞུང་ལུགས་ཀྱི་དྲག་ཆས་སྤྲོས་པར་ཤུགས་སྣོན་བརྒྱབ་སྟེ། ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པའི་ལངས་ཕྱོགས་དང་། ལྟ་བ། བྱེད་ཐབས་བཅས་སྤྱད་དེ་གནད་དོན་ལ་དབྱེ་ཞིབ་དང་གནད་དོན་ཐག་གཅོད་བྱེད་པའི་ནུས་པ་ཟམ་མི་ཆད་པར་ཆེ་རུ་བཏང་ནས་སྤྱི་ཁྱབ་ཧྲུའུ་ཅིའི་མཐའ་སྐྱོང་བོད་བརྟན་སྐོར་གྱི་རྣམ་བཤད་གལ་ཆེན་དང་བོད་ཀྱི་ལས་དོན་ལ་གནང་བའི་མཛུབ་སྟོན་བླང་བྱ་གལ་ཆེན་རབ་དང་རིམ་པ་དུས་རབས་གསར་པའི་འཕེལ་རྒྱས་མྱུར་པོ་དང་ཡུན་རིང་བདེ་འཁོད་ལ་སྐུལ་འདེད་གཏོང་བའི་སྒུལ་ཤུགས་སྟོབས་ཆེན་ཞིག་ཏུ་འགྱུར་པར་སྐུལ་འདེད་གཏོང་དགོས་པ་དང་། མི་དམངས་ལྟེ་བར་འཛིན་པའི་འཕེལ་རྒྱས་ཀྱི་བསམ་བློ་ལག་ལེན་བསྟར་ཏེ། དམངས་འཚོ་ལེགས་གཏོང་དང་མི་སེམས་གཅིག་སྒྲིལ་གྱི་ནུས་པ་རྒྱུན་ཆད་མེད་པར་ཟབ་ཏུ་བཏང་ནས། མི་རིགས་ཁག་གི་མང་ཚོགས་ཀྱི་ཐོབ་ཚོར་དང་། བདེ་སྐྱིད་ཚོར་སེམས། བདེ་འཇགས་ཚོར་སེམས་བཅས་རྒྱུན་ཆད་མེད་པར་ཟབ་ཏུ་གཏོང་དགོས། བློ་བརྟན་འགྱུར་མེད་ངང་སྤུས་ཚད་མཐོ་བའི་འཕེལ་རྒྱས་ལ་སྐུལ་འདེད་བཏང་སྟེ། དཔལ་འབྱོར་དང་སྤྱི་ཚོགས་རྒྱུན་མཐུད་སྐྱོན་བྲལ་གྱི་འཕེལ་རྒྱས་ལ་སྐུལ་འདེད་གཏོང་བའི་ནུས་པ་རྒྱུན་ཆད་མེད་པར་ཆེ་རུ་བཏང་ནས་སྤུས་ཚད་གསར་སྒྱུར་དང་། སྒུལ་ཤུགས་གསར་སྒྱུར། ནུས་ཕྱོད་གསར་སྒྱུར་བཅས་བྱེད་དགོས། སྤྱི་ཡོངས་ཀྱི་རྒྱལ་ཁབ་བདེ་འཇགས་ལྟ་བ་མཐའ་འཁྱོངས་བྱས་ཏེ། སྤྱི་ཚོགས་ཞི་མཐུན་བརྟན་ལྷིང་ལ་སྲུང་སྐྱོང་བྱེད་པའི་ནུས་པ་རྒྱུན་ཆད་མེད་པར་ཆེ་རུ་བཏང་ནས་ལྗོངས་ཡོངས་ཀྱི་སྤྱི་ཚོགས་སྤྱི་ཡོངས་རྒྱུན་མཐུད་དང་ཡུན་རིང་། ཕྱོགས་ཡོངས་བརྟན་ལྷིང་སྲུང་སྐྱོང་མཐའ་གཅིག་ཏུ་བྱེད་དགོས། སྔོ་ཞིང་དྭངས་བའི་རི་ཆུ་གསེར་རི་དངུལ་རི་ཡིན་ལ་གངས་འཁྱགས་ཀྱིས་བསྡམས་པའི་ས་གཞི་ཡང་གསེར་རི་དངུལ་རི་ཡིན་པའི་འདུ་ཤེས་འཛུགས་པ་དང་། མཛེས་སྡུག་ལྡན་པའི་བོད་ལྗོངས་འཛུགས་སྐྲུན་བྱེད་ནུས་ཟམ་མི་ཆད་པར་ཆེ་རུ་གཏོང་བ། རྒྱལ་ཁབ་ཀྱི་སྣོད་བཅུད་བདེ་འཇགས་སྲུང་ཡོལ་བརྟན་དུ་གཏོང་བ་བཅས་བྱས་ནས། འཛམ་གླིང་ཐོག་གི་དག་ཞིང་མཐའ་མར་སྲུང་སྐྱོང་ཡག་པོ་བྱེད་དགོས། ཏང་གིས་ཏང་ལ་དོ་དམ་དང་ཕྱོགས་ཡོངས་ནས་ཏང་ནན་པོས་སྐྱོང་བ་མཐའ་འཁྱོངས་བྱས་ཏེ། ཏང་གིས་བོད་དུ་སྲིད་སྐྱོང་བའི་གནས་བབ་སྔར་བས་བརྟན་དུ་གཏོང་བའི་ནུས་པ་རྒྱུན་ཆད་མེད་པར་ཆེ་རུ་གཏོང་བ་དང་ཏང་གིས་བོད་དུ་སྲིད་སྐྱོང་བའི་གཞི་རྩ་རྒྱུན་ཆད་མེད་པར་བརྟན་དུ་གཏོང་དགོས།
བརྗིད་ཆེའི་འཆར་གཞི་བཀོད་ཟིན་པ་དང་དམིགས་ཚད་དང་བླང་བྱ་ཁ་གསལ་བྱུང་ཞིང་། ང་ཚོས་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་མཐའ་འཁོར་དུ་སྔར་བས་མཐུན་སྒྲིལ་དམ་ཟབ་བྱས་ཏེ། ད་ཐེངས་ཀྱི་ཚོགས་འདུའི་ཐོག་བཀོད་སྒྲིག་བྱས་པའི་གཙོ་གནད་ལས་འགན་ལག་བསྟར་དོན་འཁྱོལ་ནན་ཏན་བྱེད་པ་དང་། ལམ་ལུགས་ཀྱི་གདེང་ཚོད་བརྟན་དུ་གཏོང་བ། བློ་རྩ་བརྟན་པོས་གསར་གཏོད་ཡར་བརྩོན་བྱེད་པ། ལམ་ལུགས་འཛུགས་སྐྱོང་གི་ཕན་འབྲས་གསར་པ་དང་། དེ་བཞིན་འཕེལ་རྒྱས་དང་། བརྟན་ལྷིང་། སྣོད་བཅུད་གསུམ་ལ་གྲུབ་འབྲས་གསར་པ་རྒྱུན་ཆད་མེད་པར་འཐོབ་རྒྱུར་སྐུལ་འདེད་གཏོང་བ་བཅས་བྱས་ནས“ཀྲུང་གོའི་བཅོས་སྐྱོང”ལ་བོད་ཀྱི་སྟོབས་ཤུགས་དེ་བས་མང་བ་སྐྱེས་སུ་ཧུར་ཐག་འབུལ་དགོས།
རྩོམ་སྒྲིག་པ།　བདེ་སྒྲོལ།
