མི་རིགས་ཀྱི་རྒྱན་གོས་རིག་གནས་རྒྱུན་འཛིན་ཡག་པོ་བྱེད་དགོས།

བོད་རིགས་ཚོའི་འཚོ་བ་དང་འབྲེལ་བ་ཟབ་ཤོས་ཀྱི་མངོན་མིན་རིག་གནས་ཤུལ་བཞག་སྟེ། བོད་ཀྱི་རྒྱན་གོས་ལ་ནི་བོད་རིགས་མང་ཚོགས་ཚོའི་ལོ་རྒྱུས་ཀྱི་དྲན་ཤེས་འདུས་ཤིང་། དེ་ལས་སྲོལ་རྒྱུན་གྱི་རིག་གནས་དང་གོམས་སྲོལ་ལེགས་པར་མངོན་ལ། མི་རིགས་ཀྱི་འཚོ་བའི་བློ་གྲོས་མཚོན་ཐུབ་པས། ཀྲུང་ཧྭ་མི་རིགས་ཀྱི་རིག་གནས་མོས་སེམས་གཏོད་པའི་རྨང་གཞི་བརྟན་པོ་ཞིག་དང་བསམ་པའི་ཁྱིམ་གཞིས་བསྐྲུན་པའི་འབྱུང་ཁུངས་གལ་ཆེན་ཞིག་རེད།
དུས་རབས་གསར་པའི་འགྲོས་དང་བསྟུན་ནས་བོད་རིགས་ཀྱི་རྒྱན་གོས་ལའང་འགྲན་སློང་གསར་པ་འཕྲད་ཅིང་། ཕྱོགས་གཅིག་ནི་ས་ཁུལ་ཁག་གཅིག་ཏུ་དར་བཟོ་ཆེ་བའི་བོད་ཆས་སྣ་ཚོགས་རིམ་བཞིན་ཁྲོམ་རར་བཏོན་པས། མི་རིགས་ཀྱི་རྒྱན་གོས་དང་། དེར་འདུས་པའི་རིག་གནས་ཀྱི་ཉིང་བཅུད་དང་ལག་རྩལ། ཤེས་བྱ་སོགས་ཀྱང་རིམ་བཞིན་སྟོངས་ལ་ཉེ་བའི་ཉེན་ཁ་འཕྲད་ཡོད། ཕྱོགས་གཞན་ཞིག་ནི་བཟོ་རྩལ་རྙོག་དྲ་ཚ་བ་དང་རིན་གོང་མཐོ་བའི་ཁར་བདེ་པོ་མེད་པ་སོགས་ཀྱི་རྐྱེན་པས་མི་རིགས་ཀྱི་རྒྱན་གོས་ལ་དགའ་པོ་བྱེད་མཁན་ཇེ་ཉུང་དུ་འགྲོ་བཞིན་ཡོད། གནས་ཚུལ་དེ་རིགས་ལ་དམིགས་ཏེ་ང་ཚོས་ངེས་པར་དུ་བྱ་ཐབས་ནུས་ལྡན་སྤྱད་ནས་མི་རིགས་ཀྱི་རྒྱན་གོས་སྲུང་སྐྱོང་དང་མི་རིགས་ཀྱི་རིག་གནས་རྒྱུན་འཛིན་བྱེད་དགོས།
གཅིག་ནས་འབྲེལ་ཡོད་སྡེ་ཚན་གྱིས་ངེས་པར་དུ་མངོན་མིན་རིག་གནས་ཤུལ་བཞག་ལས་དོན་ལ་ཚད་མཐོའི་མཐོང་ཆེན་བྱས་ཏེ་སྲུང་སྐྱོང་གི་འདུ་ཤེས་ཟབ་ཏུ་གཏོང་བ་དང་། སྲུང་སྐྱོང་བྱེད་ཐབས་གསར་གཏོད་བྱེད་པ། མ་དངུལ་གཏོང་ཤུགས་ཆེ་རུ་གཏོང་བ། སྲུང་སྐྱོང་བྱ་ཐབས་འཐུས་ཚང་བཟོ་བ་བཅས་བྱེད་དགོས་པ་མ་ཟད། དུས་ཆེན་དང་། དགའ་སྟོན་དང་། ཚོགས་འདུ་གལ་ཆེན་སོགས་ཁོ་ན་ཙམ་མིན་པར། ལྗོངས་ཡོངས་ཀྱི་གྲངས་ཉུང་མི་རིགས་ཀྱི་ལས་བྱེད་པའི་ཁྲོད་མི་རིགས་ཀྱི་གྱོན་ཆས་གྱོན་རྒྱུ་དང་རྒྱན་ཆ་འདོགས་རྒྱུ་རྒྱུན་རྣམ་ཅན་ལ་འགྱུར་བར་བྱས་ཏེ། མི་རིགས་ལས་བྱེད་པའི་དཔེ་སྟོན་ནུས་པ་འདོན་སྤེལ་གང་ལེགས་བྱེད་དགོས།
གཉིས་ནས་གྲངས་ཉུང་མི་རིགས་ཀྱི་མང་ཚོགས་ཚོའི་མི་རིགས་ཀྱི་རྒྱན་གོས་སྲུང་སྐྱོང་བྱེད་པའི་འདུ་ཤེས་ཟབ་ཏུ་གཏོང་བ་དང་། འགྲེམས་སྟོན་དང་གསོ་སྦྱོང་འཛིན་གྲྭ་སོགས་ཀྱི་བྱེད་སྒོ་མང་ཙམ་གཉེར་ཏེ་ལྟ་སྐོར་བས་མི་རིགས་རྒྱན་གོས་ཀྱི་གོ་ཆོད་རིན་ཐང་དང་སྒྱུ་རྩལ་རིན་ཐང་ཐག་ཉེ་ས་དང་ཞིབ་ཚགས་སྒོ་ནས་ཤེས་པར་བྱེད་པ་དང་། རྒྱུན་འཛིན་པའི་འོས་འགན་དང་འགན་འཁྲི་སོགས་མངོན་མིན་རིག་གནས་ཤུལ་བཞག་སྲུང་སྐྱོང་གི་འབྲེལ་ཡོད་ཤེས་བྱ་ཁོང་དུ་ཆུད་པར་བྱས་ཏེ་གྲངས་ཉུང་མི་རིགས་ཀྱི་ན་གཞོན་ཚོའི་བྱེད་པོའི་འགན་འཁྲི་ཁུར་སེམས་ཆེ་རུ་བཏང་ནས་གང་དེས་སེམས་གཏིང་ནས་རང་མི་རིགས་ཀྱི་རྒྱན་གོས་རིག་གནས་ལ་ཁས་ལེན་དང་ཞེན་ཆགས་པར་བྱས་ཏེ་དམངས་ཡོངས་ཀྱི་རྒྱན་གོས་རིག་གནས་སྲུང་སྐྱོང་བྱེད་པའི་འདུ་ཤེས་ཟབ་ཏུ་གཏོང་དགོས།
གསུམ་ནས་གྲངས་ཉུང་མི་རིགས་ཀྱི་དམངས་ཁྲོད་སྒྱུ་རྩལ་མི་སྣ་གསོ་སྐྱོང་ལས་དོན་ལ་སྣང་ཆེན་བྱེད་དགོས། ང་ཚོས་བཟོ་བོའི་སྙིང་སྟོབས་ལྡན་པའི་ལག་རྩལ་རྒྱུན་འཛིན་པ་དེ་བས་མང་བ་གསོ་སྐྱོང་བྱེད་པ་དང་། མི་རིགས་ཀྱི་རྒྱན་གོས་བཟོ་རྒྱུར་དགའ་ལ་སྙིང་རུས་ལྡན་པའི་ན་གཞོན་ཚོ་མི་རིགས་ཀྱི་རྒྱན་གོས་སྲུང་སྐྱོང་དང་རྒྱུན་འཛིན་ལས་ལ་གཞོལ་རྒྱུར་ལྕག་སྐུལ་བྱེད་དགོས། དུས་མཚུངས་སུ་རྒྱུན་འཛིན་པའི་རྩལ་ནུས་གསོ་སྦྱོང་བྱེད་རྒྱ་ཆེ་རུ་གཏོང་བ་དང་། ལག་ཤེས་བཟོ་རྩལ་པའི་སྤྱི་ཚོགས་ཀྱི་གནས་བབ་དང་ཐོབ་ཐང་མཐོ་རུ་བཏང་སྟེ། དམངས་ཁྲོད་སྒྱུ་རྩལ་པར་བརྩི་འཇོག་བྱེད་པ་དང་མངོན་མིན་རིག་གནས་ཤུལ་བཞག་སྲུང་སྐྱོང་ལ་སྣང་ཆེན་བྱེད་པའི་ཁོར་ཡུག་ཅིག་གཏོད་དགོས།
རྩོམ་སྒྲིག་པ།　བདེ་སྒྲོལ།
