ལྐོག་ཟ་རུལ་སུངས་ཀྱི་སྟག་རྒན་ཞིག་ལ་ཞིབ་བཤེར་བྱས་འདུག
2021ལོའི་ཟླ8པའི་ཚེས26ཉིན། ཆིང་ཏའོ་གྲོང་ཁྱེར་འབྲིང་རིམ་མི་དམངས་ཁྲིམས་ཁང་གིས་ཞིབ་གཅོད་དང་པོའི་སྤྱི་བསྒྲགས་ཁྲིམས་རས་ཀྲུང་དབྱང་སྐོར་ཞིབ་ཚོ་ཆུང་གི་ཚོ་དཔོན་གཞོན་པ་ཟུར་བ་ཏུང་ཧུང་གིས་ལྐོག་རྔན་བླངས་པའི་གྱོད་དོན་ལ་ཐོག་མའི་ཞིབ་གཅོད་བྱས།
            ཆིང་ཏའོ་གྲོང་ཁྱེར་མི་དམངས་ཞིབ་དཔྱོད་ཁང་གིས་སྐྱོན་འདོན་ཞུ་གཏུག་བྱས་ཏེ། 1999ལོ་ནས2020ལོའི་ལོ་མཇུག་བར་དུ། ཞུ་སྦྱོར་ཕྱི་མ་ཏུང་ཧུང་གིས་ཀོང་ཏུང་རྒྱལ་སྤྱིའི་ཡིད་བཅོལ་མ་འཇོག་ཀུང་སི་བརྡིབས་ནས་རྩིས་རྒྱག་གཙང་སེལ་བྱེད་པའི་ཚོ་ཆུང་གི་ཚོགས་མི་དང་། ཧའེ་ནན་ཞིང་ཆེན་ཨུ་ཡོན་ལྷན་ཁང་གི་དྲུང་ཡིག་ཆེན་མོ་གཞོན་པ། པེ་ཅིང་གྲོང་ཁྱེར་མི་དམངས་སྲིད་གཞུང་གི་དྲུང་ཡིག་ཆེན་མོ་གཞོན་པ།   ཀྲུང་དབྱང་ཡིག་ཚགས་ཞིབ་འཇུག་ཁང་གི་ཀྲུའུ་རེན་གཞོན་པ་ཟུར་བ། ཀྲུང་དབྱང་སྐོར་ཞིབ་ཚོ་ཆུང་གི་ཚོ་དཔོན་གཞོན་པ་སོགས་ཀྱི་ལས་གནས་ཀྱི་སྟབས་བདེ་དང་འགན་དབང་། གོ་ས་བཅས་བེད་སྤྱད་དེ། འབྲེལ་ཡོད་ལས་ཁུངས་དང་མི་སྒེར་གྱིས་རྣམ་གྲངས་གསར་སྤེལ་བྱེད་པ་དང་། བཟོ་སྐྲུན་ལ་འགན་ལེན་བྱེད་པ། ལས་གནས་འཕར་བ་སོགས་ཀྱི་ཐད་ནས་ཁེ་ཕན་བླངས་ཏེ། ཐད་ཀར་རམ་མི་གཞན་བརྒྱུད་དེ་ཁྲིམས་འགལ་གྱིས་འབྲེལ་ཡོད་མི་སྣས་སྤྲད་པའི་རྒྱུ་དངོས་དག་བསྡོམས་པས་མི་དམངས་ཤོག་སྒོར་ལ་ཕབ་ན་སྒོར་དུང་ཕྱུར4.6ལྷག་གཡོ་ལེན་བྱས་པས། ལྐོག་རྔན་བླངས་པའི་ནག་ཉེས་ཀྱི་ཐོག་ནས་ཉེས་དོན་འགན་འཁྲི་བདའ་འདེད་བྱེད་པའི་རེ་འདུན་ཞུས། 
            ཁྲིམས་རའི་འདྲི་གཅོད་ཀྱི་ཁྲོད་དུ། ཞིབ་དཔྱོད་ལས་ཁུངས་ཀྱིས་འབྲེལ་ཡོད་བདེན་དཔང་འདོན་སྤྲོད་བྱས་པ་དང་། ཞུ་སྦྱོར་ཕྱི་མ་ཏུང་ཧུང་དང་དག་འབུད་མཁན་གྱིས་དཔང་རྟགས་ར་སྤྲོད་བྱས་ཤིང་། ཁྲིམས་གཏུག་མཁན་དང་དག་འབུད་མཁན་ཕྱོགས་གཉིས་ཀས་ཁྲིམས་ཁང་གི་སྣེ་ཁྲིད་འོག་བསམ་འཆར་བཏོན་པ་དང་། ཏུང་ཧུང་གིས་ཆེས་མཐའ་མའི་ཞུ་འབུལ་ཞུས་པར་མ་ཟད་ཁྲིམས་ཁང་དུ་རང་སྐྱོན་ངོས་ལེན་དང་འགྱོད་བཤགས་བྱས་པ་རེད། དམངས་ཆེན་འཐུས་མི་དང་། སྲིད་གྲོས་ཨུ་ཡོན། གསར་འགོད་པ་དང་ལས་རིགས་སོ་སོའི་མང་ཚོགས་ཉི་ཤུ་ལྷག་གིས་ཁྲིམས་ཁང་གི་འདྲི་གཅོད་ལ་ཉན་པ་རེད།
            ཁྲིམས་རའི་འདྲི་གཅོད་ཀྱི་མཐའ་མར།  ཁྲིམས་ཁང་གིས་འཚོག་མཚམས་འཇོག་པ་དང་། དུས་ཚོད་གཞན་བདམས་ནས་ཁྲིམས་གཅོད་བསྒྲགས་རྒྱུའི་ཁྱབ་བསྒྲགས་བྱས་པ་རེད།
རྩོམ་སྒྲིག་པ། བདེ་སྒྲོལ།