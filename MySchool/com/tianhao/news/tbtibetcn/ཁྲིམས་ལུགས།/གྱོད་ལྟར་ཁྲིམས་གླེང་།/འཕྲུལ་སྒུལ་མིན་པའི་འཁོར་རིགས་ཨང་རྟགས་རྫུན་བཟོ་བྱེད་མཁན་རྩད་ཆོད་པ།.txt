འཕྲུལ་སྒུལ་མིན་པའི་འཁོར་རིགས་ཨང་རྟགས་རྫུན་བཟོ་བྱེད་མཁན་རྩད་ཆོད་པ།
ཉེ་ཆར། ལྷ་ས་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གི་འཕྲུལ་སྒུལ་མིན་པའི་འཁོར་རིགས་དོ་དམ་སུའོ་ཡིས་ཚད་གཞི་ལས་བརྒལ་བའི་འཁོར་གཉིས་གློག་སྒུལ་རྐང་འཁོར་ལ་འཁོར་རྟགས་བསྒར་བའི་ལས་སྒོ་གཉེར་སྐབས། འཁོར་བདག་ཧོང་ཆེ་གེ་མོས་མཁོ་འདོན་བྱས་པའི་བཟོ་གྲྭ་ནས་ཐོན་པའི་ཚད་མཐུན་ལག་ཁྱེར་ཐོག་གི་འཁོར་སྒྲོམ་ཨང་གྲངས་དེ་དོན་དངོས་ཀྱི་འཁོར་སྒྲོམ་ཨང་གྲངས་དང་གཅིག་མཚུངས་མིན་པ་ཤེས་རྟོགས་བྱུང་བས། ལས་དོན་མི་སྣས་ས་ཆ་དེ་རང་དུ་འཁོར་རིགས་ཀྱི་ཆ་འཕྲིན་དང་བསྡུར་བ་བཏང་བ་བརྒྱུད། འཁོར་རིགས་དེའི་སྔར་ཡོད་ཀྱི་འཁོར་སྒྲོམ་ཨང་གྲངས་དེ་རྫུན་བཟོ་བྱས་པའི་འཁོར་སྒྲོམ་ཨང་གྲངས་ཀྱི་ལྕགས་ལེབ་ཀྱིས་བཀབ་ཡོད་པས། རྫུན་བཟོ་བྱས་པའི་དོགས་གཞི་མངོན་གསལ་དོད་པོ་ཡོད་པ་རེད། གནད་དོན་དེར་སྔར་བས་ཞིབ་དཔྱད་བྱས་པ་བརྒྱུད། དང་ཐོག་འཁོར་རིགས་དེ་ཚད་བརྒལ་གློག་སྒུལ་རྐང་འཁོར་ཡིན་ཡང་འཁོར་སྒྲོམ་ཨང་གྲངས་བཟོ་བཅོས་བརྒྱབ་རྗེས་སྟབས་བདེའི་འཁོར་གཉིས་སྦག་སྦག་ཏུ་གྱུར་ནས“ཁྲིམས་མཐུན་འཁོར་རིགས”སུ་གྱུར་ཡོད།
          《བོད་རང་སྐྱོང་ལྗོངས་གློག་སྒུལ་རྐང་འཁོར་དོ་དམ་བྱ་ཐབས》ཀྱི་འབྲེལ་ཡོད་གཏན་འབེབས་གཞིར་བཟུང་། བོད་ལྗོངས་ཀྱི་མངའ་ཁོངས་སུ་ཚད་གཞི་ལས་བརྒལ་བའི་འཁོར་གཉིས་གློག་སྒུལ་རྐང་འཁོར་ལ་འཁོར་རྟགས་བསྒར་བའི་བར་བརྒལ་དུས་ཚོད་ནི་ལོ་གསུམ་ཡིན་པ་དང་། ལོ་གསུམ་སོང་རྗེས་འཁོར་རིགས་བེད་མེད་དུ་འགྲོ་གི་ཡོད། གལ་ཏེ་ད་ཐེངས་ཀྱི་འཁོར་སྒྲོམ་ཨང་གྲངས་རྫུན་བཟོའི་སྒྲིག་འགལ་བྱེད་སྤྱོད་ཤེས་རྟོགས་བྱུང་མེད་ཚེ། ཚད་གཞི་ལས་བརྒལ་བའི་འཁོར་གཉིས་གློག་སྒུལ་རྐང་འཁོར་དེ་སྟབས་བདེའི་འཁོར་གཉིས་སྦག་སྦག་ཏུ་གྱུར་ནས་བེད་མེད་དུ་གཏོང་བའི་ལོ་ཚད་དེ་རྒྱལ་ཁབ་ཀྱི་ཚད་གཞིའི་ལོ་13གྱི་ཚད་བཀག་ལ་སླེབས་རྒྱུ་ཡིན་པས། བྱ་སྤྱོད་དེས་རྒྱ་ཆེའི་མི་དམངས་མང་ཚོགས་ཀྱི་ཚེ་སྲོག་དང་རྒྱུ་ནོར་གྱི་བདེ་འཇགས་ལ་གནོད་འཚེ་ཚབས་ཆེན་བཟོ་སྲིད། 
          གསར་འགོད་པས་ཁྲིམས་འཛིན་མི་སྣ་དང་མཉམ་དུ་གླིང་སྐོར་བྱང་ལམ་དུ་གནས་པའི་ཤིན་སི་ལུའུ་གློག་སྒུལ་འཁོར་རིགས་ལ་ཞིབ་བཤེར་གྱི་ལས་དོན་རབ་དང་རིམ་པ་སྤེལ་བ་རེད། བརྟག་དཔྱད་བྱས་པ་བརྒྱུད། ཚོང་ཁང་དེའི་སྦྱིན་བདག་གིས་དེ་སྔ་ཚོང་ཤག་ལ་སྒྲིག་འགལ་ངང་འཁོར་སྒྲོམ་ཨང་གྲངས་རྫུན་བཟོ་བྱས་པའི་ཁྲིམས་འགལ་གྱི་དོན་དངོས་གནས་ཚུལ་ཁས་བླངས་པ་རེད། ཚོང་ཁང་དེའི་སྦྱིན་བདག་གིས་ཁྲིམས་འགལ་ངང་འཁོར་སྒྲོམ་ཨང་གྲངས་རྫུན་བཟོ་བྱས་པའི་ཁྲིམས་འགལ་གྱི་དོན་དངོས་ཤེས་རྟོགས་བྱུང་རྗེས། ཁྲེང་ཀོན་ཆུས་ཁྲོམ་ར་ལྟ་འདོམས་ཅུས་ཀྱི་ཁྲིམས་འཛིན་མི་སྣས་ཚོང་ཁང་དེར་གྱོད་དོན་ཐོ་འགོད་བྱས་ནས་ཞིབ་བཤེར་ཐག་གཅོད་བྱས་པ་དང་ཆབས་ཅིག ཚོང་ཁང་དེའི་སྦྱིན་བདག་དང་ལས་དོན་མི་སྣར《བོད་རང་སྐྱོང་ལྗོངས་ཀྱི་གློག་སྒུལ་འཁོར་རིགས་ཀྱི་དོ་དམ་བྱ་ཐབས》དྲིལ་བསྒྲགས་དང་འགྲེལ་བཤད་ཞིབ་ཕྲ་བརྒྱབ་པ་རེད། 
རྩོམ་སྒྲིག་པ། བདེ་སྒྲོལ།