དུག་རྫས་ཁེ་1.3གཞུང་བཞེས་བཏང་བ་མ་ཟད། དུག་འཐེན་མཁན་11བཟུང་།
ཟླ་2ཚེས་19ཉིན། ལྷ་ས་གྲོང་ཁྱེར་སྤྱི་བདེ་ཅུས་དུག་འགོག་ཉིང་ལག་རུ་ཁག་གི་མྱུལ་ཞིབ་པས་གྲལ་བཤེར་བྱས་པ་བརྒྱུད། དུག་རྫས་འཐེན་མཁན་11བཟུང་ཐུབ་ཡོད་ཅིང་། དེ་ནི་ཟླ་2ཚེས་11ཉིན་གྱི་རྗེས་སུ་དུག་འགོག་ཉིང་ལག་རུ་ཁག་དེས་དུག་རྫས་དང་འབྲེལ་བའི་ཁྲིམས་འགལ་ཉེས་གསོག་བྱེད་སྤྱོད་ལ་རྡུང་རྡེག་བཏང་བའི་ཐད་ཐོབ་པའི་གྲུབ་འབྲས་གཞན་ཞིག་རེད། 
          ལྷ་ས་གྲོང་ཁྱེར་སྤྱི་བདེ་ཅུས་དུག་འགོག་ཉིང་ལག་རུ་ཁག་རུ་ཆེན་དང་པོའི་རུ་དཔོན་ཟླ་བས་བརྗོད་དོན། ཟླ་2ཚེས་19ཉིན། ཁོངས་གཏོགས་ཁུལ་གྱི་མངགས་གཏོང་ཁང་ཁག་གི་མི་དམངས་ཉེན་རྟོག་པའི་གཞོགས་འདེགས་འོག་ཉུལ་ཞིབ་པས་ཤེས་རྟོགས་ཐུབ་པའི་ཁུངས་སྣེར་གཞིགས་ནས། དན་བག་སྡེ་ཁུལ་དང་། བརྒྱད་གཅིག་སྡེ་ཁུལ། སྣེའུ་ཧུང་ཡུས་ཐང་ཆེན་གྱི་ཉེ་འགྲམ། ཕུའུ་ཧའེ་མགྲོན་ཁང་ཆེ་མོའི་ཉེ་འགྲམ། ཞེ་ཧོ་རླངས་འཁོར་ཉོ་ཚོང་ཀུང་སིའི་ཉེ་འགྲམ་སོགས་ཀྱི་བོགས་གཏོང་ཁང་པ་དང་མགྲོན་ཁང་ནས་ཅང་ཆེ་གེ་མོ་དང་། ལི་ཆེ་གེ་མོ། ཏུང་ཆེ་གེ་མོ་སོགས་དུག་འཐེན་པ་དང་འབྲེལ་བ་ཡོད་པའི་ཁྲིམས་འགལ་དོགས་ཅན་11བཟུང་བ་མ་ཟད། དུག་རྫས་ཁེ་1.3གཞུང་བཞེས་ཀྱང་བཏང་བ་དང་། མི་དེ་དག་གི་གཅིན་པའི་ཞིབ་བཤེར་བྱས་འབྲས་ལས་གདགས་གཤིས（ཅ་ཅི་ཨན་ཧྥེ་ཐ་མིན་གྱི་གྲུབ་ཆ་ཚུད་པ）མངོན་ཡོད། འདྲི་རྩད་བྱས་པ་བརྒྱུད་ཁྲིམས་འགལ་བ་11གིས་དུག་རྫས་འཐེན་པའི་ཁྲིམས་འགལ་གྱི་དོན་དངོས་ཡོངས་རྫོགས་ཁས་བླངས་པ་རེད། 
          ཟླ་བས་ངོ་སྤྲོད་བྱས་དོན། འདི་ལོའི་ཟླ་2པ་ནས་བཟུང་། དུག་འགོག་ཉིང་ལག་རུ་ཁག་གིས་དུག་འཐེན་མཁན་ཁྱོན་བསྡོམས་19（དེའི་ནང་བུད་མེད་6ཡོད་པ）བཟུང་ཡོད། བརྟག་དཔྱད་བྱས་རྗེས། དུག་འཐེན་མཁན་དེ་དག་ཚང་མས་དུག་འཐེན་པའི་ཉེས་པ་གསོག་མྱོང་ཡོད་པ་དང་། གཙོ་བོ་ནི་སྤྱི་ཚོགས་ཐོག་གི་ལས་མེད་ན་གཞོན་ཡིན་པ་རེད། 
          ཉིང་ལག་རུ་ཁག་དེའི་རུ་དཔོན་གཞོན་པ་ཝང་ཀྲི་ཤིན་གྱིས་དུག་རྫས་དང་འབྲེལ་བ་ཡོད་པའི་ཁྲིམས་འགལ་ཉེས་གསོག་བྱེད་སྤྱོད་ནུས་ཤུགས་ཡོད་རྒུས་ཉུང་དུ་གཏོང་ཆེད། དུག་འགོག་ཉིང་ལག་རུ་ཁག་གིས་དོན་དངོས་ལ་གཞི་ཚུགས་པ་དང་། ཕྱོགས་མང་པོ་ནས་ཁུངས་སྣེ་འཚོལ་བ། རང་འགུལ་ངང་བྱ་སྤྱོད་སྤེལ་བ་བཅས་ཀྱི་ཐོག་ནས་དུག་རྫས་དང་འབྲེལ་བའི་ཁྲིམས་འགལ་ཉེས་གསོག་བྱེད་སྤྱོད་ཞིབ་བཤེར་ཐག་གཅོད་ཧུར་ཐག་བྱས་ཏེ་སྤྱི་ཚོགས་ཀྱི་ཁོར་ཡུག་གཙང་མ་བཟོས་ཡོད་ཅེས་བརྗོད། 
རྩོམ་སྒྲིག་པ། བདེ་སྒྲོལ།