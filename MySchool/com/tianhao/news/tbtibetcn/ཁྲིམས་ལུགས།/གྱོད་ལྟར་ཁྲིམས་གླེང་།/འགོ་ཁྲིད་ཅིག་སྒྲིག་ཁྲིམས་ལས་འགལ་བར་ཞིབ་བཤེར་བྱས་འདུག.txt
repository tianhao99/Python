འགོ་ཁྲིད་ཅིག་སྒྲིག་ཁྲིམས་ལས་འགལ་བར་ཞིབ་བཤེར་བྱས་འདུག
ཉེ་ཆར། བོད་རང་སྐྱོང་ལྗོངས་སྒྲིག་བཤེར་ལྟ་ཞིབ་ཨུ་ཡོན་ལྷན་ཁང་གིས་བོད་ལྗོངས་གོ་ཧྲེང་གཞུང་ཁོངས་རྒྱུ་ནོར་མ་འཇོག་ཚོད་འཛིན་ཚད་ཡོད་ཀུང་སིའི་དེ་སྔའི་སྤྱི་ཁྱབ་ཅིང་ལི་གཞོན་པ་ལི་ཡུའེ་ཡིས་སྒྲིག་འགལ་ཁྲིམས་འགལ་ཚབས་ཆེན་བྱས་པའི་གནད་དོན་ལ་གྱོད་དོན་ཐོ་འགོད་བྱས་ནས་བརྟག་དཔྱད་ཞིབ་བཤེར་བྱས་པ་རེད། 
          བརྟག་དཔྱད་བྱས་པ་བརྒྱུད། གུང་ཁྲན་ཏང་ཡོན་དང་གཞུང་ཁོངས་ཀུང་སིའི་འགོ་ཁྲིད་མི་སྣ་ཡིན་རུང་། ལི་ཡུའེ་ཡིས་ཕུགས་བསམ་དང་དད་སེམས་མེད་པ་དང་། ཏང་གཤིས་རྩ་དོན་མེད་པ། རྩ་འཛུགས་སྒྲིག་ཁྲིམས་སྲུང་བའི་འདུ་ཤེས་ཞན་པ། རང་སྣང་གང་ཤར་བཅས་བྱས་ཡོད་ལ། ཀྲུང་དབྱང་གི་གཏན་འབེབས་དོན་ཚན་བརྒྱད་ཀྱི་དགོངས་དོན་སྣང་མེད་དུ་གཏོང་བ་དང་། རྒྱལ་ཁབ་ཀྱི་རྒྱུ་ནོར་བག་མེད་ལོངས་སྤྱོད་བྱེད་པ། སྒྲིག་ཁྲིམས་དང་འགལ་ནས་འབྲེལ་ཡོད་ཁེ་ལས་སུ་མ་རྐང་འཇོག་པ། ཁེ་བཟང་རག་ཐབས་བཅས་བྱས་ཏེ། ལོངས་སྤྱོད་ལ་ཞེན་ཆགས་དང་། བག་མེད་ལོངས་སྤྱོད་ཀྱི་འཚོ་བ་སྐྱེལ་བ། མ་རབས་ཞེན་ཆགས་བཅས་བྱས་པར་མ་ཟད། སྤྱི་པའི་རྒྱུ་ནོར་ཁྲིམས་འགལ་ངང་བདག་བཟུང་དང་། ལས་གནས་ཀྱི་དབང་ཆར་བརྟེན་ནས་མི་གཞན་ལ་ཁེ་བཟང་རག་ཐབས་བྱས་པ། གཞན་ནས་རྒྱུ་ནོར་ལེན་པ། ལས་ཀར་འགན་མི་འཁུར་བར་ལམ་ལུགས་དང་གཏན་འབེབས་སྣང་མེད་དུ་བཏང་བ་དང་། རང་དགར་མ་དངུལ་མང་པོ་བཞག་པས་ཀུང་སིར་གྱོང་གུན་ཆེན་པོ་བཟོས་ཡོད་པ་རེད།  
          ལི་ཡུའེ་ཏང་རྩ་འཛུགས་ཀྱི་སྒྲིག་ཁྲིམས་དང་། སྤྱོད་གཙང་སྒྲིག་ཁྲིམས། ལས་དོན་སྒྲིག་ཁྲིམས། འཚོ་བའི་སྒྲིག་ཁྲིམས་བཅས་ལས་ཚབས་ཆེན་འགལ་བར་མ་ཟད། གཞུང་ཁོངས་ཀུང་སི་དང་ཁེ་ལས་ཀྱི་མི་སྣས་ལས་གནས་ཀྱི་དབང་ཆ་གང་བྱུང་དུ་སྤྱད་དེ་ལྐོག་ཟ་ལྐོག་རྔན་ལེན་པའི་ཉེས་བསགས་དོགས་པ་ཡོད་པ་དང་། ལྷག་པར་དུ་ཏང་གི་ཚོགས་ཆེན་བཅོ་བརྒྱད་པའི་རྗེས་སུའང་མཚམས་དང་ཚོད་གཏན་ནས་མ་བྱས་པར། གནད་དོན་གྱི་ངོ་བོ་ཚབས་ཆེ་ལ་ཤུགས་རྐྱེན་ངན་པ་བཟོས་པར་བརྟེན་ཐག་གཅོད་ནན་པོ་བྱ་ངེས་ཤིང་། ཀྲུང་གོ་གུང་ཁྲན་ཏང་གི་སྒྲིག་ཁྲིམས་ཆད་གཅོད་སྲོལ་ཡིག་དང་། ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ལྟ་ཞིབ་བཅའ་ཁྲིམས་སོགས་ཀྱི་འབྲེལ་ཡོད་གཏན་འབེབས་གཞིར་བཟུང་། རང་སྐྱོང་ལྗོངས་སྒྲིག་ཨུད་རྒྱུན་ལས་ཨུ་ཡོན་ལྷན་ཁང་གི་ཚོགས་འདུའི་ཐོག་ཞིབ་འཇུག་བྱས་པ་བརྒྱུད། ལི་ཡུའེ་ཏང་གི་སྐྱིད་སྡུག་ནས་ཕྱིར་འབུད་རྒྱུའི་ཐག་བཅད་པར་མ་ཟད། རང་སྐྱོང་ལྗོངས་ལྟ་ཞིབ་ཨུ་ལྷན་གྱིས་གཞུང་གི་ལས་གནས་ནས་འབུད་རྒྱུ་དང་། སྒྲིག་འགལ་ཁྲིམས་འགལ་གྱི་ཐོབ་ཆ་གཞུང་བཞེས་གཏང་རྒྱུ། ཉེས་བསགས་དོགས་ཡོད་ཀྱི་གནད་དོན་ཞིབ་དཔྱོད་ལས་ཁུངས་ལ་ཁྲིམས་ལྟར་འདྲི་ཞིབ་དང་ཞུ་གཏུག་བྱེད་པར་རྩིས་སྤྲད་རྒྱུ་ཡིནལ། འབྲེལ་ཡོད་རྒྱུ་ནོར་གྱོད་གཞི་དང་མཉམ་དུ་རྩིས་སྤྲད་རྒྱུ་ཐག་བཅད་པ་རེད།