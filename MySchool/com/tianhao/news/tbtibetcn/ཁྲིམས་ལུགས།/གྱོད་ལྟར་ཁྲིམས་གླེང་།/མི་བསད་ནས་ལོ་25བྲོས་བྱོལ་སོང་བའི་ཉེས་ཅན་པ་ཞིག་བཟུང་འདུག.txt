མི་བསད་ནས་ལོ་25བྲོས་བྱོལ་སོང་བའི་ཉེས་ཅན་པ་ཞིག་བཟུང་འདུག
2020ལོའི་ཟླ་11ཚེས་25ཉིན། ཉིང་ཁྲི་གྲོང་ཁྱེར་བྲག་ཡིབ་ཆུས་སྤྱི་བདེ་ཅུས་འཁེལ་ཐག་ལམ་མངགས་གཏོང་ཁང་མཚོ་མོ་སྐྱིད་རི་དམངས་ཕན་ཉེན་རྟོག་ཞབས་ཞུའི་ས་ཚིགས་ཀྱི་མི་དམངས་ཉེན་རྟོག་པས་གོང་གྲོང་གྲོང་ཚོའི་གྲོང་སྡོད་ལས་དོན་རུ་ཁག་ལ་མི་འབོར་ཡོངས་བཤེར་བྱེད་རོགས་བྱེད་སྐབས། གྲོང་ཚོའི་སྐྱེས་པ་ཞིག་གི་ཐོབ་ཐང་ལག་ཁྱེར་ཐོག་རྫུན་འགོག་མཚོན་རྟགས་མེད་པ་མཐོང་བས། མི་དམངས་ཉེན་རྟོག་པས་སྐྱེས་པ་དེའི་ཐོབ་ཐང་ལག་ཁྱེར་རྫུས་མ་ཡིན་པའི་དོགས་པ་བྱུང་སྟེ། གོང་རིམ་ལ་སྙན་སེང་ཞུས།
           སྙན་སེང་འབྱོར་རྗེས། ཉིང་ཁྲི་གྲོང་ཁྱེར་བྲག་ཡིབ་ཆུས་སྤྱི་བདེ་ཅུས་ཏང་ཨུད་ཀྱིས་གནད་དོན་དེར་ཚད་མཐོའི་མཐོང་ཆེན་བྱས་ཏེ། འཕྲལ་དུ་མངགས་གཏོང་ཁང་དང་མྱུལ་ཞིབ་སྡེ་ཚན་ལ་བརྟག་དཔྱད་བྱེད་དགོས་པའི་བཀའ་བཏང་བ་དང་ཆབས་ཅིག་ཚོགས་ཆུང་གསུམ་བཙུགས་ཤིང་། ཚོགས་ཆུང་དང་པོས་མི་དེའི་ཐོང་ཐང་ལག་ཁྱེར་སྡེ་ཚན་མང་པོར་གསལ་འབྱེད་བྱེད་པར་བསྐྱལ་བ་དང་། ཚོགས་ཆུང་གཉིས་པས་མི་དེར་འདྲི་རྩད་བྱས་ནས་གནས་ཚུལ་ཤེས་རྟོགས་བྱས་པ། ཚོགས་ཆུང་གསུམ་པས་དྲ་བའི་ཐོག་བསྡུར་བཤེར་དང་དེ་བཞིན་ཁོ་པ་སྡོད་སའི་གྲོང་པ་གཡས་གཡོན་ལ་སྐད་ཆ་དྲིས་པ་རེད། ཉེན་རྟོག་པས་དབྱེ་ཞིབ་དང་བརྟག་དཔྱད་ཡང་ཡང་བྱས་རྗེས། མི་དེ་ནི་ཀན་སུའུ་ཞིང་ཆེན་ཡུང་ཏེང་རྫོང་དུ་རྐང་བཙུགས་ནས་མི་བསད་དེ་ལོ་25བྲོས་བྱོལ་དུ་སོང་བའི་ཉེས་གསོག་དོགས་ཅན་ཀྲོའུ་ཆེ་གེ་མོ་ཡིན་པ་ཤེས།
           འདྲི་རྩད་བྱེད་སྐབས། 1995ལོའི་ཟླ་5པར་ཀྲོའུ་ཆེ་གེ་མོའི་ཁྱིམ་གྱི་ཤིང་གཞན་གྱིས་བཅད་པར་ཡིད་མ་རངས་པར་གྲོང་ཚོའི་ཀྲི་ཧྲུའུ་དང་ཁ་རྩོད་ཤོར། ཤང་གི་ལས་བྱེད་པས་འདུམ་འགྲིག་བྱས་ཀྱང་། གྲོང་ཚོའི་ཀྲི་ཧྲུའུ་པའོ་ཆེ་གེ་མོས་ཨ་རག་བཏུངས་ནས་ཀྲོའུ་ཆེ་གེ་མོའི་ཁྱིམ་དུ་ཡོང་སྟེ་ཁོ་པར་ཁ་རྡུང་བཏང་བས། ཀྲོའུ་ཆེ་གེ་མོ་ཁོང་ཁྲོ་ཟ་ཐག་ཆོད་ནས་ཀྲི་ཧྲུའུ་ཡི་མགོ་ལ་མུར་རྗོག་བཞུས་པ་མ་ཟད། རྐང་པར་གྲི་བརྒྱབ་པས་ཁྲག་དོན་དྲགས་ཏེ་རང་སར་ཤི་བ་རེད། གྱོད་གཞི་ཐོན་རྗེས། ཀྲོའུ་ཆེ་གེ་མོ་གང་སར་ཡིབ་ནས་ད་བར་བྲོས་བྱོལ་བྱས།
           མིག་སྔར་ཉིང་ཁྲི་གྲོང་ཁྱེར་བྲག་ཡིབ་ཆུས་སྤྱི་བདེ་ཅུས་ཉེན་དོན་མྱུལ་ཞིབ་རུ་ཆེན་གྱིས་དུས་ཐོག་ཏུ་གྱོད་གཞི་ཐོན་སའི་སྤྱི་བདེ་ཅུས་དང་འབྲེལ་བ་བྱས་ཏེ་གྱོད་གཞི་རྩིས་སྤྲད་པ་རེད།
རྩོམ་སྒྲིག་པ། བདེ་སྒྲོལ།