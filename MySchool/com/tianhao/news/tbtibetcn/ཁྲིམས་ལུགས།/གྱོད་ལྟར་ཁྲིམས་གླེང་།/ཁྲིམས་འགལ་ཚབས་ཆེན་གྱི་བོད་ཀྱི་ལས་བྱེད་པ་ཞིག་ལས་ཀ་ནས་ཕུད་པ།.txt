ཁྲིམས་འགལ་ཚབས་ཆེན་གྱི་བོད་ཀྱི་ལས་བྱེད་པ་ཞིག་ལས་ཀ་ནས་ཕུད་པ།
ཉེ་ཆར་བོད་རང་སྐྱོང་ལྗོངས་སྒྲིག་ཨུད་ལྟ་ཞིབ་ཨུ་ལྷན་གྱིས་བོད་རང་སྐྱོང་ལྗོངས་མི་དམངས་སྨན་ཁང་གཉིས་པའི་ཏང་ཨུད་ཀྱི་དེ་སྔའི་ཧྲུའུ་ཅི་དང་ཡོན་ཀྲང་གཞོན་པ་ལི་པིན་གྱི་སྒྲིག་འགལ་ཁྲིམས་འགལ་ཚབས་ཆེན་བྱས་པའི་གནད་དོན་ལ་གྱོད་དོན་ཐོ་འགོད་བྱས་ནས་ཞིབ་བཤེར་བྱས་པ་རེད།
          བརྟག་དཔྱད་བྱས་པ་བརྒྱུད། ཕུགས་བསམ་དང་དད་སེམས་ཉམས་པ་དང་། ཀུན་སྤྱོད་ཀྱི་ལྟ་བ་མེད་པར་གྱུར་པ། བཅའ་ཁྲིམས་ཀྱི་འདུ་ཤེས་ཞན་པའི་ལི་པིན་གྱིས་སྒྲིག་འགལ་ངང་ལག་རྟགས་ལེན་པ་དང་། གཞུང་དྲང་ངང་གཞུང་དོན་སྒྲུབ་པར་ཤུགས་རྐྱེན་བཟོ་སྲིད་པའི་སྟོན་མོ་དང་རོལ་རྩེད་བྱེད་སྒོར་ཞུགས་པ། ཐ་ཤལ་གྱི་དགའ་མོས་དོན་དུ་གཉེར་བ། ཁེ་ཕན་རང་བཞིན་གྱི་རོལ་རྩེད་ཁང་ལ་ཐེངས་མང་སྐྱོད་པ། ལས་གནས་ཀྱི་སྟབས་བདེ་སྤྱད་དེ་གཞན་ལ་ཁེ་ཕན་རག་ཐབས་བྱེད་པ། ཁྲིམས་འགལ་ངང་གཞན་གྱི་རྒྱུ་དངོས་ལེན་པ་བཅས་བྱས་པ་རེད།
          ལི་པིན་ཏང་ཡོན་འགོ་ཁྲིད་ལས་བྱེད་པ་ཞིག་ཡིན་པའི་ངོས་ནས། ཀྲུང་དབྱང་གི་གཏན་འབེབས་དོན་ཚན་བརྒྱད་ཀྱི་དགོངས་དོན་དང་འཚོ་བའི་སྒྲིག་ལམ་ལས་འགལ་བས། ལས་གནས་ཐོག་ཉེས་པ་བསགས་པ་མ་ཟད། ལྐོག་རྔན་ལེན་པའི་ཉེས་པ་བསགས་པའི་དོགས་པ་ཡོད་སྟབས་ཐག་གཅོད་ནན་པོ་བྱེད་དགོས། དེར་བརྟེན།《ཀྲུང་གོ་གུང་ཁྲན་ཏང་གི་སྒྲིག་ཁྲིམས་ཆད་གཅོད་སྲོལ་ཡིག》དང་། 《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ལྟ་ཞིབ་བཅའ་ཁྲིམས》《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་གཞུང་དོན་ལས་སྒྲུབ་མི་སྣའི་སྲིད་དོན་ཆད་གཅོད་བཅའ་ཁྲིམས》སོགས་ཀྱི་འབྲེལ་ཡོད་གཏན་འབེབས་གཞིར་བཟུང་། རང་སྐྱོང་ལྗོངས་སྒྲིག་ཨུད་རྒྱུན་ལས་ཨུ་ལྷན་གྱིས་ཚོགས་འདུ་འཚོགས་ནས་ཞིབ་འཇུག་བྱས་པ་བརྒྱུད། ལི་པིན་ལ་ཏང་གི་སྐྱིད་སྡུག་ནས་འཕུད་པའི་ཆད་པ་གཅོད་རྒྱུ་དང་། རང་སྐྱོང་ལྗོངས་ལྟ་ཞིབ་ཨུ་ལྷན་གྱིས་གཞུང་གི་ལས་གནས་ནས་འཕུད་པའི་ཆད་པ་གཅོད་རྒྱུ། སྒྲིག་འགལ་ཁྲིམས་འགལ་བྱས་ནས་ཐོབ་པའི་རྒྱུ་དངོས་ཚང་མ་གཞུང་བཞེས་གཏོང་རྒྱུ། ཉེས་གསོག་གི་དོགས་པ་ཡོད་པའི་གནད་དོན་ཞིབ་དཔྱོད་ལས་ཁུངས་ལ་ཁྲིམས་ལྟར་ཞིབ་བཤེར་ཞུ་གཏུག་རྒྱག་རྒྱུར་རྩིས་སྤྲོད་རྒྱུ་ཡིན་པ་དང་དེ་འབྲེལ་རྒྱུ་དངོས་མཉམ་དུ་རྩིས་སྤྲོད་རྒྱུ་བཅས་བྱེད་པའི་ཐག་བཅད་པ་རེད།
          ཤེས་རྟོགས་བྱུང་བར་གཞིགས་ན། ལི་པིན། ཕོ། རྒྱ་རིགས། 1973ལོའི་10པར་སྐྱེས། སི་ཁྲོན་ཏ་ཀྲོའུ་བ། སློབ་ཆེན་གྱི་སློབ་རྒྱུས་ལྡན། 1991ལོའི་ཟླ་7པར་ལས་ཀར་ཞུགས། 2000ལོའི་ཟླ་12པར་ཀྲུང་གོ་གུང་ཁྲན་ཏང་ནང་ཞུགས། དེ་སྔ་བོད་རང་སྐྱོང་ལྗོངས་ནད་ཡམས་སྔོན་འགོག་ཚོད་འཛིན་ལྟེ་གནས་ཀྱི་ཏང་ཨུད་ཀྱི་ཧྲུའུ་ཅི་གཞོན་པ་དང་ཀྲུའུ་རེན་དང་། བོད་རང་སྐྱོང་ལྗོངས་མི་དམངས་སྨན་ཁང་གཉིས་པའི་ཏང་ཨུད་ཀྱི་ཧྲུའུ་ཅི་དང་། ཡོན་ཀྲང་གཞོན་པ། བོད་རང་སྐྱོང་ལྗོངས་སྨན་ཁང་འཛུགས་སྐྲུན་རྣམ་གྲངས་གྲ་སྒྲིག་ཚོགས་ཆུང་གི་ཁོངས་མི་བཅས་བྱེད་མྱོང་ཡོད་པ་རེད།
རྩོམ་སྒྲིག་པ། བདེ་སྒྲོལ།