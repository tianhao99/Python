མི་འདིས་མོ་ཊ་བརྐུས་པས་མ་ཚད། བློ་ཁོག་ཆེན་པོས……
2021ལོའི་ཟླ་2ཚེས་24ཉིན། ལྷ་ས་གྲོང་ཁྱེར་མལ་གྲོ་གུང་དཀར་རྫོང་སྤྱི་བདེ་ཅུས་ཉེས་དོན་ཉེན་རྟོག་རུ་ཆེན་ལ་ཅུས་དེའི་རུ་ཐོག་ཤང་མངགས་གཏོང་ཁང་ནས་རྩིས་སྤྲད་པའི་གྱོད་གཞི་ཞིག་འབྱོར། 2020ལོའི་ཟླ་11པའི་ཚེས་20ཉིན་གྱི་ཆུ་ཚོད་18དང་སྐར་མ་30ཙམ་ལ། རྒྱལ་ཆེ་གེ་མོས་མོ་ཊ་སྒོ་འགྲམ་དུ་བཞག  ཉིན་གཉིས་པའི་ཐོ་རེངས་ཆུ་ཚོད་2པ་ཡོལ་ཙམ་ལ་ཁོ་པའི་བུ་བསྟན་འཛིན་ལོག་ཡོང་སྐབས་མོ་ཊ་བསྡད་མེད་པ་ཤེས།
          སྙན་སེང་འབྱོར་རྗེས། མལ་གྲོ་གུང་དཀར་རྫོང་སྤྱི་བདེ་ཅུས་ཉེས་དོན་ཉེན་རྟོག་རུ་ཆེན་གྱིས་གྱོད་དོན་དབྱེ་ཞིབ་ཚོགས་འདུ་ཐེངས་མང་འཚོགས་ནས།  ཁུངས་སྣེ་རྩད་གཅོད་ཀྱིས་མྱུལ་ཞིབ་ཀྱི་ཁ་ཕྱོགས་གཏན་འཁེལ་བྱས་པ་མ་ཟད། མི་དམངས་ཉེན་རྟོག་པ་སྒྲིག་འཛུགས་བྱས་ནས་བརྟག་དཔྱད་དང་། བཅར་འདྲི། གྲལ་བཤེར་བཅས་བྱས་ཤིང་། འབྲེལ་ཡོད་སྡེ་ཚན་གྱི་གཞོགས་འདེགས་འོག་ཉེས་གསོག་དོགས་ཅན་ཧོང་ཆེ་གེ་མོ་གཏན་འཁེལ་བྱས་ནས། 2021ལོའི་ཟླ་5ཚེས་25ཉིན་ལྷ་ས་གྲོང་ཁྱེར་ཁྲེང་ཀོན་ཆུས་བཅིངས་འགྲོལ་ནུབ་ལམ་གྱི་ཉེ་འཁོར་ནས་བཟུང་། འདྲི་རྩད་བྱས་པ་བརྒྱུད། ཁོ་པས་མོ་ཊ་བརྐུས་པའི་དོན་དངོས་སྦ་གསང་མེད་པར་ངོས་ལེན་ཞུས་པ་རེད།
          ཧོང་ཆེ་གེ་མོས། སྐབས་དེ་དུས་རང་ཉིད་ཕ་ཡུལ་ལ་ལོག་འདོད་ཀྱང་། གྲོན་དངུལ་མེད་པས་ད་གཟོད་བསམ་ཚུལ་འདི་བྱུང་། 2020ལོའི་ཟླ་11ཚེས་20ཉིན་གྱི་ཉིན་དགུང་ཆུ་ཚོད་12ལ་ཧོང་ཆེ་གེ་མོ་ལྷ་ས་ནས་ཐོན་ཏེ་ཉིང་ཁྲིར་རྐང་ཐང་མར་སྤྱི་ལེ་100ཙམ་བསྐྱོད་པ་དང་། ཉིན་དེའི་དགོང་མོའི་ཆུ་ཚོད་11ཙམ་ལ་མལ་གྲོ་གུང་དཀར་རྫོང་བཀྲ་ཤིས་སྒང་ཤང་རིན་ཆེན་གླིང་གྲོང་ཚོར་འབྱོར་སྐབས། ལམ་འགྲམ་གྱི་ལྡེ་མིག་བསྒར་བའི་གཞན་གྱི་གློག་སྒུལ་སྦག་སྦག་ཅིག་བཞོན་ནས་སྤྱི་ལེ་10ཙམ་གྱི་རུ་ཐོག་ཤང་རྫེམས་གྲོང་ཚོར་སླེབས་སྐབས། སླར་ཡང་ལམ་འགྲམ་གྱི་ལྡེ་མིག་བསྒར་ནས་བཞག་པའི་མོ་ཊ་དཀར་པོ་ཞིག་བཏང་ནས་ཕྱིན། བོན་རིའི་རྒྱལ་ཁབ་ནགས་ཚལ་སྤྱི་གླིང་དུ་སླེབས་དུས། མོ་ཊའི་སྣུམ་རྫོགས་པས་མོ་ཊ་ས་དེ་གའི་གྲོང་མིར་སྟེར་ནས་ལྷ་སར་ལོག
          རྒྱལ་ཆེ་གེ་མོར་གྱོང་གུན་མི་ཕོག་པ་བྱ་ཆེད། མི་དམངས་ཉེན་རྟོག་པས་བརྐུས་ནོར་ཚུར་ལེན་གྱི་ལས་དོན་ཧུར་ཐག་སྤེལ་ཞིང་། 2021ལོའི་ཟླ་5ཚེས་26ཉིན་གྱི་དགོང་མོའི་ཆུ་ཚོད་7པ་ཙམ་ལ་ཉིང་ཁྲི་གྲོང་ཁྱེར་བྲག་ཡིབ་ཆུས་བྲག་ཡིབ་གྲོང་ཚོའི་གྲོང་མི་ཆོས་ཆེ་གེ་མོའི་སྒོ་རའི་ནང་ནས་མོ་ཊ་དཀར་པོ་དེ་རྙེད་པ་རེད། 
          མིག་སྔར། གྱོད་གཞི་དེ་སྔར་བས་འདྲི་རྩད་བྱེད་བཞིན་ཡོད་པ་རེད། 
རྩོམ་སྒྲིག་པ། བདེ་སྒྲོལ།