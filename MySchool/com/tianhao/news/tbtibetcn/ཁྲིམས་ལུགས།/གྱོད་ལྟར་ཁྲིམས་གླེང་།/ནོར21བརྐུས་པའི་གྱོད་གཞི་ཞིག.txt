ནོར21བརྐུས་པའི་གྱོད་གཞི་ཞིག
ཟླ6པའི་ཚེས1ཉིན། མགོ་ལོག་བོད་རིགས་རང་སྐྱོང་ཁུལ་པད་མ་རྫོང་སྤྱི་བདེ་ཅུས་མདོ་གོང་མ་མངག་གཏོང་ཁང་ལ་མདོ་གོང་མ་སྡེ་བ་དང་མར་དང་བོ་སྡེ་བའི་འབྲོག་པ་ཚོས་སྔ་རྗེས་སུ་ཉེན་བརྡ་འབྱོར་ཏེ། སྡེ་བ་གཉིས་ཀའི་ཁྱིམ་ཚང་བཞི་ལྔ་ཙམ་གྱི་ནོར21བརྐུས་ནས་དེད་སོང་ཟེར། 
          ཉེན་བརྡ་འབྱོར་རྗེས། མངག་གཏོང་ཁང་གི་མི་དམངས་ཉེན་རྟོག་པས་ཕྱོགས་གཅིག་ནས་ཉེས་དོན་མྱུལ་ཞིབ་རུ་ཆེན་གྱི་མི་དམངས་ཉེན་རྟོག་པ་དང་མཉམ་དུ་གྱོད་གཞི་བྱུང་ཡུལ་དུ་རྩད་ཞིབ་དང་བརྙན་ལམ་མྱུལ་ཞིབ་བྱས་པ་བརྒྱུད། ཐོག་མའི་མྱུལ་ཞིབ་ཞིབ་ཚགས་ཡིན་པའི་རྨང་གཞིའི་ཐོག་དོགས་ཡོད་ཉེས་ཅན་གཏན་འཁེལ་བྱས་པ་དང་། ཕྱོགས་གཞན་ཞིག་ནས་མི་དམངས་ཉེན་རྟོག་པ་ཟི་ལིང་གྲོང་ཁྱེར་དང་མཚོ་ལྷོ་བོད་རིགས་རང་སྐྱོང་ཁུལ་ཁྲི་ཀ་རྫོང་། སི་ཁྲོན་ཞིང་ཆེན་དཀར་མཛེས་བོད་རིགས་རང་སྐྱོང་ཁུལ་གསེར་རྟ་རྫོང་སོགས་སུ་བསྐྱོད་དེ་རྐུས་ལ་ཤོར་བའི་ནོར21ལག་སོན་བྱུང་སྟེ། འབྲོག་པ་མང་ཚོགས་ཀྱི་སྒོར་ཁྲི15ཡི་དཔལ་འབྱོར་གྱོང་གུད་མེད་པར་བཏང་། 
          ཟླ6པའི་ཚེས5ཉིན་གྱི་ཐོ་རེངས་སུ། པད་མ་རྫོང་སྤྱི་བདེ་ཅུས་ཉེས་དོན་མྱུལ་ཞིབ་རུ་ཆེན་དང་མདོ་གོང་མ་མངག་གཏོང་ཁང་གི་མི་དམངས་ཉེན་རྟོག་པས་དོགས་ཡོད་ཉེས་ཅན་མགོན་ཆེ་གེ་མོ་རང་ཁྱིམ་དུ་འཛིན་བཟུང་བྱས་པ་དང་། མིག་སྔར་གྱོད་གཞི་དེར་མྱུལ་ཞིབ་བྱེད་མུས་ཡིན།