གཞུང་དངུལ་བཏང་ནས་བཟའ་བཏུང་བྱས་པའི་གྱོད་དཔེ་3བརྡ་ཁྱབ་བཏང་འདུག
སྒྲིག་ལམ་སྔར་བས་ནན་དུ་གཏོང་བ་དང་། ཉེན་བརྡའི་སློབ་གསོར་ཤུགས་སྣོན་རྒྱག་པ། ཟིལ་གནོན་གྱི་ནུས་པ་འདོན་སྤེལ་བཅས་བྱེད་ཆེད། ཆབ་མདོ་གྲོང་ཁྱེར་སྒྲིག་ཨུད་ཀྱིས་ཉེ་དུས་ཞིབ་བཤེར་ཐག་གཅོད་བྱས་པའི་དཔེ་མཚོན་གྱི་གྱོད་དཔེ་3བརྡ་ཁྱབ་བཏང་བ་སྟེ། 
          ཆབ་མདོ་གྲོང་ཁྱེར་སྟེང་ཆེན་རྫོང་སྟེང་ཆེན་གྲོང་རྡལ་ཏང་ཨུད་ཀྱི་ཧྲུའུ་ཅི་དང་སྟེང་ཆེན་གྲོང་རྡལ་མངགས་གཏོང་ཁང་གི་སློབ་སྟོན་པ་གཅིག་ལྕོགས་ཡིན་པའི་འཇམ་དབྱངས་ཀྱིས་སྒྲིག་འགལ་ངང་གཞུང་དངུལ་བཏང་སྟེ་བཟའ་བཏུང་བྱས་པ་སོགས་ཀྱི་གནད་དོན།  2015ལོ་དང་2016ལོར་སྟེང་ཆེན་རྫོང་སྟེང་ཆེན་གྲོང་རྡལ་ཏང་ཨུད་ཀྱི་ཧྲུའུ་ཅི་གཞོན་པ་དང་། ཀྲེན་ཀྲང་། ཏང་ཨུད་ཀྱི་ཧྲུའུ་ཅི། སྟེང་ཆེན་གྲོང་རྡལ་མངགས་གཏོང་ཁང་གི་སློབ་སྟོན་པ་བཅས་ཡིན་པའི་འཇམ་དབྱངས་ཀྱིས་སྔ་རྗེས་སུ་སྒྲིག་འགལ་ངང་གཞུང་དངུལ་བཏང་སྟེ་གསོལ་སྟོན་ཐེངས་གཉིས་བཤམས་པར་རིམ་རྩིས་བྱས་ན་སྒོར་ཁྲི་0.3120བཏང་བ་དང་། སྔ་རྗེས་སུ་སྒྲིག་འགལ་ངང་གཞུང་དངུལ་བཏང་སྟེ་དུས་ཆེན་གྱི་དགའ་འཛོམས་གསོལ་སྟོན་ཐེངས་གསུམ་བཤམས་པར་རིམ་རྩིས་བྱས་ན་སྒོར་ཁྲི་0.5565བཏང་བ། གཞུང་དངུལ་ནས་སྒོར་ཁྲི་1.80བཏོན་ཏེ་ཚན་པའི་ཟ་ཁང་ལ་ཚགས་ཤ་ཉོ་བར་མོས་མཐུན་བྱས་པ་བཅས་ཁྱོན་བསྡོམས་གཞུང་དངུལ་སྒོར་ཁྲི་2.6685བཏང་བ་དང་། དུས་མཚུངས། འཇམ་དབྱངས་ལ་ད་དུང་སྒྲིག་འགལ་གྱི་གནད་དོན་གཞན་དག་ཡོད། 2020ལོའི་ཟླ་3པར་འཇམ་དབྱངས་ལ་ཏང་ནང་ཁུལ་གྱི་ཐ་ཚིག་ནན་པོ་སྒྲོག་པ་དང་སྲིད་དོན་གྱི་ཚབས་ཆེའི་ཉེས་ཐོ་འགོད་པའི་ཆད་པ་བཅད་པ་དང་། སྒྲིག་འགལ་གྱི་མ་དངུལ་གཞུང་བཞེས་བཏང་བ་རེད། 
          ཆབ་མདོ་གྲོང་ཁྱེར་འཇོ་མདའ་རྫོང་འཇོ་མདའ་གྲོང་རྡལ་ཏང་ཨུད་ཀྱི་ཧྲུའུ་ཅི་གཞོན་པ་དང་། ཀྲེན་ཀྲང་། མངགས་གཏོང་ཁང་གི་སུའོ་ཀྲང་བཅས་ཡིན་པའི་དབང་རྒྱལ་གྱིས་སྒྲིག་འགལ་ངང་གཞུང་དངུལ་བཏང་སྟེ་བཟའ་བཏུང་བྱས་པ་སོགས་ཀྱི་གནད་དོན། 2016ལོའི་ཟླ་3པ་ནས་2017ལོའི་ཟླ་12བར། ཆབ་མདོ་གྲོང་ཁྱེར་འཇོ་མདའ་རྫོང་འཇོ་མདའ་གྲོང་རྡལ་ཏང་ཨུད་ཀྱི་ཧྲུའུ་ཅི་གཞོན་པ་དང་། ཀྲེན་ཀྲང་། མངགས་གཏོང་ཁང་གི་སུའོ་ཀྲང་བཅས་ཡིན་པའི་དབང་རྒྱལ་གྱིས་བཞུགས་མོལ་ཚོགས་འདུ་དང་སྐབས་རིམ་བྱུང་གི་ལས་བྱེད་པར་དགའ་སྐྱེལ་གཏོང་བ་སོགས་ཀྱི་མིང་ཐོག་ནས་གསོལ་སྟོན་བཤམས་པ་དང་འབྲེལ། སྤ་སེ་རྫུན་མ་བཟོས་ཏེ་ལྟོ་རིན་སྒོར་ཁྲི་0.6537རྩིས་ཞུ་བྱས་པ་དང་དུས་མཚུངས། དབང་རྒྱལ་ལ་ད་དུང་ནོར་དཔལ་གྱི་ཁྲིམས་སྲོལ་ལས་འགལ་བའི་གནད་དོན་གཞན་དག་ཀྱང་ཡོད། 2019ལོའི་ཟླ་2པར་དབང་རྒྱལ་ལ་ཏང་ནང་ཁུལ་གྱི་ཐ་ཚིག་ནན་པོ་སྒྲོག་པའི་ཆད་པ་བཅད་པ་དང་། འཇོ་མདའ་རྫོང་ཨུད་ཀྱི་རྒྱུན་ཨུ་འཇོ་མདའ་གྲོང་རྡལ་ཏང་ཨུད་ཀྱི་ཧྲུའུ་ཅི་ལི་ཀྲུང་གིས་བྱེད་པོའི་འགན་འཁྲི་ཡག་པོ་མ་འཁུར་བ་དང་། ལས་བྱེད་པར་ལྟ་སྐུལ་དོ་དམ་གནད་ལ་མ་འཁེལ་བ། དབང་རྒྱལ་གྱི་སྒྲིག་འགལ་གནད་དོན་ལ་འགོ་ཁྲིད་གཙོ་བོའི་འགན་འཁྲི་ཁུར་དགོས་པ་བཅས་ཀྱིས་རྐྱེན་པས་2019ལོའི་ཟླ་7པར་ལི་ཀྲུང་ལ་བསླབ་འདོམས་ལྕག་སྐུལ་བྱས་པ་རེད། 
          ཆབ་མདོ་གྲོང་ཁྱེར་བྲག་གཡབ་རྫོང་ཝ་མཁར་ཤང་གི་དེ་སྔའི་ཏང་ཨུད་ཀྱི་ཧྲུའུ་ཅི་གཞོན་པ་ཤང་ཀྲང་ཙོའུ་ཅིན་ཝུའུ་ཡིས་སྒྲིག་འགལ་ངང་གཞུང་དངུལ་བཏང་སྟེ་བཟའ་བཏུང་བྱས་པའི་གནད་དོན། 2016ལོར་བྲག་གཡབ་རྫོང་ཝ་མཁར་ཤང་ཏང་ཨུད་ཀྱི་ཧྲུའུ་ཅི་གཞོན་པ་དང་ཤང་ཀྲང་ཡིན་པའི་ཙོའུ་ཅིན་ཝུའུ་ཡིས་སྔ་རྗེས་སུ་སྒྲིག་འགལ་ངང་གཞུང་དངུལ་བཏང་སྟེ་གསོལ་སྟོན་ཐེངས་གསུམ་བཤམས་པར་ཁྱོན་སྒོར་ཁྲི་0.7020བཏང་བ་དང་ཆབས་ཅིག ཙོའུ་ཅིན་ཝུའུ་ལ་ད་དུང་ནོར་དཔལ་གྱི་ཁྲིམས་སྲོལ་ལས་འགལ་བའི་གནད་དོན་གཞན་དག་ཡོད། 2018ལོའི་ཟླ་7པར་ཙོའུ་ཅིན་ཝུའུ་ལ་ཏང་ནང་ཁུལ་གྱི་ཐ་ཚིག་ནན་པོ་བསྒྲགས་པ་དང་གནས་དབྱུང་བཏང་བ་དང་། ཝ་མཁར་ཤང་ཏང་ཨུད་ཀྱི་ཧྲུའུ་ཅི་བྱམས་པ་བཀྲ་ཤིས་ཤང་ཏང་ཨུད་ཀྱི་ཏང་སྲོལ་སྲིད་གཙང་འཛུགས་སྐྱོང་གི་འགན་འཁུར་བ་དང་པོ་ཡིན་པའི་ངོས་ནས་ཙོའུ་ཅིན་ཝུའུ་ཡི་སྒྲིག་འགལ་གྱི་གནད་དོན་ལ་འགོ་ཁྲིད་ཀྱི་འགན་འཁུར་དགོས་པས། 2018ལོའི་ཟླ་8པར་བྱམས་པ་བཀྲ་ཤིས་ལ་བསླབ་འདོམས་ལྕག་སྐུལ་བྱས་པ་རེད།