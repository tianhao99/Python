གླ་ཆ་མ་སྤྲད་པར་བྲོས་བྱོལ་ཕྱིན་པའི་གྱོད་གཞི་ཞིག་ཁྲིམས་ཐག་བཅད་འདུག
ཉེ་ཆར། བསམ་གྲུབ་རྩེ་ཆུས་མི་དམངས་ཁྲིམས་ཁང་གིས་ཡོངས་བསྒྲགས་ངང་ཁྲིམས་ར་འཚོགས་ནས། གྲོང་ཁྱེར་ཡོངས་ཀྱི་ངལ་རྩོལ་གྱི་ཐོབ་ཆ་གཏན་ནས་མི་སྤྲོད་པའི་གྱོད་གཞི་ཐོག་མ་དེ་འདྲི་གཅོད་བྱས་ནས་ཁྲིམས་ཐག་བཅད་པ་དང་། ཞུ་སྦྱོར་ཕྱི་མ་ལི་ཆེ་གེ་མོས་ངལ་རྩོལ་གྱི་ཐོབ་ཆ་གཏན་ནས་མི་སྤྲོད་པའི་བྱས་ཉེས་བསགས་པར། དུས་བཀག་བཙོན་འཇུག་ལོ་གཅིག་དང་ཟླ་བ་དྲུག་བྱས་པ་དེ་ལོ་གཉིས་ནར་འགྱངས་བྱས་པ་དང་། དངུལ་ཆད་སྒོར་5000བཏང་བ་རེད།
          གནས་ཚུལ་ཞིབ་ཕྲ། 
          ཞུ་སྦྱོར་ཕྱི་མ་ལི་ཆེ་གེ་མོས་གཞིས་རྩེ་གྲོང་ཁྱེར་གྱི་རོལ་རྩེད་ཁང་ཞིག་འགན་གཙང་བླངས་ནས་གཉེར་སྐྱོང་བྱེད་རིང་། ལས་མི་46གི་2018ལོའི་ཟླ་4པ་དང་5པའི་གླ་ཕོགས་ཁྱོན་སྒོར་ཁྲི་52.4998ཆད་འགྱངས་བྱས་ནས་2018ལོའི་ཟླ་5ཚེས་15ཉིན་གཞིས་རྩེ་གྲོང་ཁྱེར་ནས་ཐོན་ཏེ་ཁྲེང་ཏུའུ་རུ་བྲོས་བྱོལ་དུ་ཕྱིན་པ་རེད། བསམ་གྲུབ་རྩེ་ཆུས་མི་སྤྱི་ཅུས་ཀྱིས་ཞིབ་དཔྱད་བྱས་རྗེས། འཕྲིན་ཐུང་བསྐུར་བ་དང་། སྦྲག་བསྐུར། རྩ་ཚིག་སྦྱར་བ་སོགས་ཀྱི་བྱ་ཐབས་ཐོག་ནས་ཁོ་པར་དུས་བཀག་ནང་བརྟག་དཔྱད་དང་ལེན་དང་གླ་ཆ་སྤྲོད་དགོས་པའི་བརྡ་ཐོ་བཏང་ཀྱང་ཞུ་སྦྱོར་ཕྱི་མ་ལི་ཆེ་གེ་མོས་ལག་བསྟར་གཏན་ནས་བྱས་མེད།
          ཁྲིམས་ཁང་གིས་ཞིབ་གཅོད་བྱས་པ་བརྒྱུད། ཞུ་སྦྱོར་ཕྱི་མ་ལི་ཆེ་གེ་མོས་བྲོས་བྱོལ་གྱི་ཐབས་ལ་བརྟེན་ནས། ངལ་རྩོལ་གྱི་ཐོབ་ཆ་སྤྲོད་པ་ལས་གཡོལ་ཐབས་བྱས་པ་དང་དངུལ་གྱི་གྲངས་འབོར་མང་བ་དང་། སྲིད་གཞུང་གི་འབྲེལ་ཡོད་སྡེ་ཚན་གྱིས་ཐོབ་ཆ་སྤྲོད་དགོས་པའི་བཀའ་བཏང་ནའང་སྔར་བཞིན་སྤྲད་མེད་པས། ཁོ་པའི་བྱེད་སྤྱོད་དེ་ངལ་རྩོལ་གྱི་ཐོབ་ཆ་མི་སྤྲོད་པའི་ནག་ཉེས་སུ་གྱུར་ཡོད། ཞུ་སྦྱོར་ཕྱི་མ་ལི་ཆེ་གེ་མོ་ཁྲིམས་ལ་སྦྱར་རྗེས། རང་ཉེས་ངོས་ལེན་ཞུ་བའི་རྣམ་འགྱུར་ཡག་པོ་ཡོད་པ་མ་ཟད། རང་ཉིད་ཀྱི་ནག་ཉེས་ཇི་མ་ཇི་བཞིན་ངོས་ལེན་ཞུས་པ་དང་། བཅད་ཁྲ་ཁྱབ་བསྒྲགས་མ་བྱས་གོང་ལས་མིའི་གླ་ཕོགས་སྒོར་ཁྲི་25.0265སྤྲད་ནས་གནོད་འཚེ་ཕོག་མཁན་ཁག་གཅིག་གི་བསམ་ཤེས་བྱས་པར་གཞིགས་ཏེ། ཉེས་ཆད་ཡང་གཅོད་བྱེད་པའི་ཁྲིམས་ཐག་བཅད་པ་རེད། གོང་གསལ་གྱི་ཁྲིམས་ཐག་བཅད་པ་དེ་ཞུ་སྦྱོར་ཕྱི་མ་ལི་ཆེ་གེ་མོའི་ནག་ཉེས་ཀྱི་དོན་དངོས་དང་། ངོ་བོ། གནས་ཚུལ། སྤྱི་ཚོགས་སུ་གནོད་འཚེ་ཕོག་ཚད་བཅས་ལ་གཞིགས་པ་རེད།