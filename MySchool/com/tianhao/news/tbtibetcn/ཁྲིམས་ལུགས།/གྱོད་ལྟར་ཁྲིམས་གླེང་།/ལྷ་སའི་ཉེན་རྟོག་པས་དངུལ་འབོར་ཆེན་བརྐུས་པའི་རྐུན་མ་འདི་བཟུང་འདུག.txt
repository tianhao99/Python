ལྷ་སའི་ཉེན་རྟོག་པས་དངུལ་འབོར་ཆེན་བརྐུས་པའི་རྐུན་མ་འདི་བཟུང་འདུག
རྒྱལ་སྟོན་དུས་ཆེན་སྐབས་སུ་ཉེན་འགོག་སྒམ་ནང་གི་རྒྱུ་ནོར་སྟོངས་པར་གྱུར་པ། 
          ཟླ་༡༠ཚེས༨ཉིན།  ལྷ་ས་གྲོང་ཁྱེར་སྤྱི་བདེ་ཅུད་ཉེས་དོན་ཉེན་རྟོག་ཡན་ལག་རུ་ཁག་རུ་ཆེན་ལྔ་པའི་སྣེའུ་ཁུལ་གསར་དུ་བཅའ་སྡོད་སྤྱི་བདེ་ཡན་ལག་ཅུད་ཉེས་དོན་གྱོད་སྒྲུབ་རུ་ཁག་ལ་ཁོངས་གཏོགས་ཁུལ་གྱི་མང་ཚོགས་ཤཱ་ཆེ་གེ་མོས་སྙན་སེང་འབྱོར་ནས།   སྣེའུ་ཁུལ་གསར་གྱི་བཟོ་སྐྲུན་ཚད་ཡོད་ཀུང་སི་ག་གེ་མོ་ཞིག་ལ་རྒྱལ་སྟོན་དུས་ཆེན་རིང་རྐུ་འཕྲོག་ཤོར་ནས།   ཉེན་འགོག་སྒམ་ནང་གི་སྒོར་ཁྲི་༢༥ལྷག་དང་བརྙན་མིག་འཕྲུལ་ཆས་གཙོ་བོའི་སྒྲིག་ཆས་བརྐུས་འདུག་པས།   ཉེན་རྟོག་པས་བརྟག་དཔྱད་གནང་རོགས་ཞེས་བཤད།    སྙན་སེང་འབྱོར་རྗེས།   ཉེས་དོན་ཉེན་རྟོག་ཡན་ལག་རུ་ཁག་རུ་ཆེན་ལྔ་པའི་སྣེའུ་ཁུལ་གསར་དུ་བཅའ་སྡོད་སྤྱི་བདེ་ཡན་ལག་ཅུད་ཉེས་དོན་གྱོད་སྒྲུབ་རུ་ཁག་དང་ཉེས་དོན་ལག་རྩལ་པ་འཕྲལ་མར་ས་ཡུལ་དངོས་སུ་བསྐྱོད་དེ་འབྲེལ་ཡོད་བདེན་དཔང་འཚོལ་བའི་ལས་དོན་བསྒྲུབས་པ་རེད།  
          གྱོད་གཞི་འདི་རྙོག་འཛིང་ཆེ་ཁར་སྒོར་གྱི་གྲངས་འབོར་ཆེ་བས།  གྱོད་གཞི་བྱུང་རྗེས་ལྷ་ས་གྲོང་ཁྱེར་སྤྱི་བདེ་ཅུད་གྱི་འབྲེལ་ཡོད་འགན་ཁུར་བས་གཙིགས་སུ་བཟུང་པར་མ་ཟད།   ཐེངས་མང་པོར་ས་ཡུལ་དངོས་སུ་བསྐྱོད་དེ་གྱོད་དོན་བརྟོལ་པར་མཛུབ་སྟོན་གནང་བ་དང་དུས་མཚུངས་སུ་གྱོད་གཞིར་དབྱེ་ཞིབ་བྱེད་པའི་ཚོགས་འདུ་འཚོགས་ནས།   མྱུལ་སྒྲུབ་མི་དམངས་ཉེན་རྟོག་པར་གྱོད་གཞི་མྱུལ་སྒྲུབ་གྱི་རིག་པ་གསར་པ་བཏོན་པ་རེད།   མི་དམངས་ཉེན་རྟོག་པས་བསྟུད་མུར་ཉིན་༡༠ལ་ཧུར་བརྩོན་བྱས་པ་བརྒྱུད།   དོགས་ཡོད་ཉེས་ཅན་ཁྲིན་ཆེ་གེ་མོ་ཡིན་པར་ངོས་འཛིན་བྱས་པ་དང་ཁོའི་འགྲོ་འདུག་གི་རྗེས་ཀྱང་རྙེད་པ་རེད། སྔར་ལས་ལྷག་པའི་ཞིབ་བཤེར་བྱས་པ་བརྒྱུད།  མི་དམངས་ཉེན་རྟོག་པས་དོགས་ཡོད་ཉེས་ཅན་ཁྲིན་ཆེ་གེ་མོ་ཟླ་༡༠ཚེས་༩ཉིན་གྱི་དགོང་མོར་གནམ་གྲུར་བསྡད་དེ་ལྷ་ས་ནས་བྲོས་ཤིང་།   ཁོའི་ཕ་ཡུལ་སི་ཁྲིན་ཞིང་ཆེན་ནན་ཁྲུང་གྲོང་ཁྱེར་ཕེང་ཨན་རྫོང་དུ་སླེབས་ཡོད་པ་རྟོགས་པ་རེད།  
          དོགས་ཡོད་ཉེས་ཅན་ལྷ་ས་ནས་བྲོས་བྱོལ་བྱས་པ་རྟོགས་རྗེས། ཉེས་དོན་གྱོད་སྒྲུབ་རུ་ཁག་མྱུལ་ཞིབ་མི་དམངས་ཉེན་རྟོག་པས་དོན་དེ་གོང་རིམ་ལ་ཡར་ཞུ་བྱས་པར་མ་ཟད།  འབྲེལ་ཡོད་བཀོད་སྒྲིག་ལྟར་མྱུར་དུ་སི་ཁྲོན་ལ་འཛིན་བཟུང་ལས་དོན་སྒྲུབ་པར་བསྐྱོད་པ་དང་། ཟླ་༡༠ཚེས་༢༧ཉིན།  མྱུལ་སྒྲུབ་མི་དམངས་ཉེན་རྟོག་པས་སི་ཁྲོན་ཞིང་ཆེན་ནན་ཁྲུང་གྲོང་ཁྱེར་ཕེང་ཨན་རྫོང་དུ་དོགས་ཡོད་ཉེས་ཅན་ཁྲིན་ཆེ་གེ་མོ་བཟུང་པ་དང་སྦྲགས་ལྷ་སར་ལོག་པ་རེད།  ལྷ་སར་བསླེབས་རྗེས་གྱོད་སྒྲུབ་མི་དམངས་ཉེན་རྟོག་པས་འདྲི་གཅོད་བྱས་པ་རེད།  
          འདྲི་གཅོད་བྱས་པ་བརྒྱུད།   དོགས་ཡོད་ཉེས་ཅན་ཁྲིན་ཆེ་གེ་མོས་ཟླ་༡༠ཚེས་༥ཉིན་གྱི་དགོང་མོའི་ཆུ་ཚོད་༡༠ཡས་མས་སུ།   སྣེའུ་ཁུལ་གསར་གྱི་བཟོ་སྐྲུན་འདྲི་རྩད་ཚད་ཡོད་ཀུང་སི་ག་གེ་མོའི་ནང་བསྐྱོད་དེ། ཀུང་སི་དེའི་ཉེན་འགོག་སྒམ་ལས་དངུལ་སྨར་སྒོར་ཁྲི་༢༥བརྐུས་པའི་ཉེས་བསགས་ཁས་བླངས་པ་དང་།  ཁོས་ད་དུང་ཀུང་སིའི་བརྙན་མིག་ལས་མཐོང་པར་དོགས་ནས་བརྙན་མིག་གི་འཕྲུལ་ཆས་གཙོ་བོ་གསུམ་ཡང་བརྐུས་པར་མ་ཟད་བཅག་ནས་གཙང་པོའི་ནང་གཡུགས་ཤིང་།   དེ་ནས་བརྐུས་པའི་སྒོར་ལྷོ་ཁ་གྲོང་ཁྱེར་གྱི་དངུལ་ཁང་བཞི་ཡི་ནང་བཅོལ་བ་ཡིན་ཟེར།         མི་དམངས་ཉེན་རྟོག་པས་ཤེས་རྟོགས་གཏིང་ཟབ་བྱུང་པ་ཞིག་ནི།   དོགས་ཡོད་ཉེས་ཅན་ཁྲིན་ཆེ་གེ་མོས་བྲོས་བྱོལ་བྱེད་རིང་བརྐུས་དངུལ་ལས་བསྐྱིས་དངུལ་སྤྲད་པར་མ་ཟད།   སི་ཁྲོན་ཞིང་ཆེན་ནན་ཁྲུང་གྲོང་ཁྱེར་དུ་བརྐུས་དངུལ་གྱིས་རིན་གོང་སྒོར་ཁྲི་༡༠ཡི་རླངས་འཁོར་རྙིང་པ་ཞིག་ཉོས་པ་རྟོགས་པ་རེད།   མིག་སྔར།  དོགས་ཡོད་ཉེས་ཅན་ཁྲིན་ཆེ་གེ་མོ་ཁྲིམས་ལྟར་ཉེས་དོན་བཀག་ཉར་བྱས་ཡོད་ཅིང་།   བརྐུས་ནོར་སྐོར་གྱི་ལས་དོན་མུ་མཐུད་སྒྲུབ་བཞིན་ཡོད་པ་རེད།   
          ལྷ་སའི་ཉེན་རྟོག་ཕྱོགས་ཀྱིས་ལོ་མཇུག་ལ་ཉེ་བའི་དུས་འདིར།  སྲང་ལམ་སོ་སོའི་ཚོང་བདག་དང་ཀུང་སིའི་འགན་ཁུར་བ་སོགས་ཀྱིས་རྐུ་འཕྲོག་བྱེད་པར་དོགས་ཟོན་བྱས་ཏེ།    ངལ་གསོའི་དུས་སུ་ཚོང་ཁང་དང་ཀུང་སིའི་ནང་དངུལ་སྒོར་དང་དངོས་པོ་རྩ་ཆེན་རིགས་མི་འཇོག་པ་དང་།  དུས་མཚུངས་སུ་ཚོང་ཁང་དང་ཀུང་སིའི་ནང་རྐུ་འཕྲོག་འགོག་པའི་བརྡ་གཏོང་སྒྲིག་ཆས་དང་བརྙན་མིག་སྒྲིག་ཆས་སོགས་འཛུགས་དགོས་ཤིང་།   མི་མེད་དུས་བརྙན་མིག་གི་གློག་སྒོ་རྒྱག་མི་རུང་བ་དང་།  གལ་སྲིད་དངོས་པོ་རྐུ་ལ་ཤོར་པ་རྟོགས་ཚེ་ལམ་སང་ཉེན་རྟོག་པར་བརྡ་བརྒྱབ་ནས་གྱོད་གཞི་མྱུར་དུ་བརྟོལ་བར་མཐུན་རྐྱེན་བསྐྲུན་དགོས་པའི་དྲན་སྐུལ་གནང་འདུག
རྩོམ་སྒྲིག་པ། བདེ་སྒྲོན།