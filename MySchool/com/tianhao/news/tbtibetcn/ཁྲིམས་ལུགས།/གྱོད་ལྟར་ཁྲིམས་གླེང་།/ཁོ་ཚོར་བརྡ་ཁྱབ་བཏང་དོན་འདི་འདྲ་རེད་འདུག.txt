ཁོ་ཚོར་བརྡ་ཁྱབ་བཏང་དོན་འདི་འདྲ་རེད་འདུག
ཉེ་ཆར། ཆབ་མདོ་གྲོང་ཁྱེར་སྒྲིག་ཨུད་ལྟ་ཞིབ་ཨུ་ལྷན་གྱིས་དབུལ་སྐྱོར་ཁྱབ་ཁོངས་ལས་དོན་ཁྲོད་ཀྱི་ཕྱི་ཚུལ་རིང་ལུགས་དང་དཔོན་ཉམས་རིང་ལུགས་ཀྱི་དཔེ་མཚོན་གནད་དོན་གསུམ་ཞིབ་བཤེར་ཐག་གཅོད་ནན་པོ་བྱས་པ་མ་ཟད། ཡོངས་བསྒྲགས་སུ་བརྡ་ཁྱབ་ཀྱང་བཏང་བ་རེད། 
ཆབ་མདོ་གྲོང་ཁྱེར་མཛོ་སྒང་རྫོང་གི་དེ་སྔའི་འཕྲོད་བསྟེན་འཆར་བཙའ་ཨུ་ལྷན་གྱི་ཀྲུའུ་རེན་ཝང་གོ་ཆིང་གིས་སྨན་བཅོས་སྨན་རྫས་དོ་དམ་དང“བུ་གཅིག་གམ་བུ་མོ་གཉིས”ཀྱི་དབུལ་སྐྱོར་སྲིད་ཇུས་དོན་འཁྱོལ་བྱེད་རིང་བྱེད་པོའི་འགན་འཁྲི་དོན་ཐོག་ཏུ་མ་འཁྱོལ་བའི་གནད་དོན། 
          2016ལོ་ནས་2018ལོ་བར་ཝང་གོ་ཆིང་གིས་མཛོ་སྒང་རྫོང་འཕྲོད་བསྟེན་འཆར་བཙའ་ཨུ་ལྷན་གྱི་ཀྲུའུ་རེན་གྱི་འགན་འཁུར་རིང་། མཛོ་སྒང་རྫོང་འཕྲོད་བསྟེན་འཆར་བཙའ་ཨུ་ལྷན་སྨན་རྫས（སྨན་བཅོས་ཡོ་ཆས）ཉོ་སྒྲུབ་ཀྱི་ཐད་ཀའི་འགན་འཁུར་བ་ཡིན་པའི་ངོས་ནས་རྫོང་འཕྲོད་བསྟེན་འཆར་བཙའ་ཨུ་ལྷན་གྱིས་ཉོ་སྒྲུབ་བྱས་པའི་སྒོར་ཁྲི་35.38རི་བའི་སྨན་རྫས（སྨན་བཅོས་ཡོ་ཆས）དུས་ཚོད་ཡོལ་བ་སྣང་མེད་དུ་བཏང་བ་མ་ཟད། ཉོ་སྒྲུབ་ཀྱི་གན་རྒྱ་གཞིར་བཟུང་དུས་ཐོག་ཏུ་སྨན་རྫས（སྨན་བཅོས་ཡོ་ཆས）བརྗེ་པོའང་བརྒྱབ་མེད། རྫོང་སྒྲིག་ཨུད་ཀྱི་ཞིབ་བཤེར་བརྟག་དཔྱད་བྱེད་སྐབས་གཞི་ནས་སྨན་རྫས་འཚོང་མཁན་དང་འབྲེལ་གཏུག་བྱས་ཏེ་སྒོར་ཁྲི་34.75རི་བའི་དུས་ཚོད་ཡོལ་བའི་སྨན་རྫས་བརྗེས་པས། རྒྱལ་ཁབ་ལ་དཔལ་འབྱོར་གྱོང་གུན་སྒོར་ཁྲི་0.63ཕོག་ཡོད། དེ་དང་ཆབས་ཅིག མཛོ་སྒང་རྫོང་གི“བུ་གཅིག་གམ་བུ་མོ་གཉིས”ཀྱི་ལས་དོན་དོན་འཁྱོལ་གཙོ་གཉེར་སྡེ་ཚན་གྱི་འགོ་ཁྲིད་གཙོ་བོ་ཡིན་པའི་ཝང་གོ་ཆིང་གིས་མཛོ་སྒང་རྫོང་ཝ་མདའ་གྲོང་རྡལ་གྱི“བུ་གཅིག་གམ་བུ་མོ་གཉིས”ཀྱི་སྲིད་ཇུས་ཀྱི་ཁ་གསབ་རོགས་དངུལ་ལོངས་སུ་སྤྱོད་མཁན་སྔ་རྗེས་སུ་གྲོངས་མོད། འོན་ཀྱང་དེ་དག་གི་ནང་མིས་སྔར་བཞིན“བུ་གཅིག་གམ་བུ་མོ་གཉིས”ཀྱི་སྲིད་ཇུས་ཀྱི་ཁ་གསབ་རོགས་དངུལ་ཁྱོན་སྒོར་ཁྲི་4.194བླངས་པའི་གནད་དོན་ལ་ལྟ་འདོམས་བྱེད་ཤུགས་མ་འདང་བས། འགོ་ཁྲིད་གཙོ་བོའི་འགན་འཁྲི་ཡོད། 2019ལོའི་ཟླ་10པར་ཝང་གོ་ཆིང་ལ་ཏང་ནང་ཁུལ་གྱི་ཐ་ཚིག་སྒྲོག་པའི་ཆད་པ་ཕོག་ཡོད། 
ཆབ་མདོ་གྲོང་ཁྱེར་སྨར་ཁམས་རྫོང་ཞིང་ལས་དང་གྲོང་གསེབ་ཅུས་ཀྱི་དངུལ་གཉེར་པ་སངས་སྒྲོལ་མ་དང་ཞིང་ལས་དང་གྲོང་གསེབ་ཅུས་ཀྱི་ཅུས་ཀྲང་བློ་བཟང་དགེ་འདུན་གྱིས་ཤ་དང་འོ་མ་ཐོན་འཕར་གྱི་བྱ་དགའི་དངུལ་དུས་ཐོག་ཏུ་མ་སྤྲད་པའི་གནད་དོན། 
          2018ལོ་ནས་2019ལོ་བར་སྨར་ཁམས་རྫོང་ཞིང་ལས་དང་གྲོང་གསེབ་ཅུས་ཀྱི་དངུལ་གཉེར་པ་སངས་སྒྲོལ་མས་ཤ་དང་འོ་མ་ཐོན་འཕར་གྱི་བྱ་དགའི་དངུལ་སྤྲོད་སྐབས། འགོ་ཁྲིད་གཙོ་བོར་འབྲེལ་ཡོད་དོན་ཚན་དུས་ཐོག་ཏུ་སྙན་སེང་མ་ཞུས་པས་ལས་ཀ་ནར་འགྱངས་ཀྱི་གནད་དོན་ལྷག་པ་ལས་རྫོང་ཞིང་ལས་དང་གྲོང་གསེབ་ཅུས་ཀྱིས་ཟླ་བ་6ནར་འགྱངས་བྱེད་དགོས་བྱུང་བ་དང་། 2019ལོའི་ཟླ་9པར་གཞི་ནས་ཁག་དང་པོའི་ཤ་དང་འོ་མ་ཐོན་འཕར་གྱི་བྱ་དགའ་དང་རོགས་སྐྱོར་མ་དངུལ་སྒོར་ཁྲི་146.4སྤྲད་པ་རེད། ཞིང་ལས་དང་གྲོང་གསེབ་ཅུས་ཀྱི་ཅུས་ཀྲང་བློ་བཟང་དགེ་འདུན་གྱིས་ཚན་པ་དེ་གའི་ལས་དོན་ཁག་ལ་དུས་ཐོག་ཏུ་ལྟ་སྐུལ་ཞིབ་བཤེར་བྱས་མེད། གནད་དོན་དེའི་ཐད་ཁོ་པར་འགོ་ཁྲིད་གཙོ་བོའི་འགན་འཁྲི་ཡོད། 2019ལོའི་ཟླ་11པར་པ་སངས་སྒྲོན་མར་སྲིད་དོན་གྱི་ཐ་ཚིག་སྒྲོག་པའི་ཆད་པ་ཕོག་པ་དང་། 2019ལོའི་ཟླ་10པར་བློ་བཟང་དགེ་འདུན་ལ་ཆད་གཅོད་བསླབ་འདོམས་དང་སྐོང་འདྲི་བྱས་ཡོད། 
ཆབ་མདོ་གྲོང་ཁྱེར་འཇོ་མདའ་རྫོང་ཆུ་གཉིས་མདོ་ཤང་གི་ཤང་ཀྲང་གཞོན་པ་སོག་རི་གྲོང་ཚོར་མངགས་པའི་ཀྲི་པུའུ་ཧྲུའུ་ཅི་དང་གྲོང་སྡོད་ལས་དོན་རུ་ཁག་གི་རུ་དཔོན་གཅིག་ལྕོགས་རྒྱལ་མཚན་དང་། སོག་རི་གྲོང་ཚོའི་གྲོང་སྡོད་ལས་དོན་རུ་ཁག་གི་རུ་དཔོན་གཞོན་པ་བློ་བཟང་ཕུན་ཚོགས། སོག་རི་གྲོང་ཚོའི་གྲོང་སྡོད་ལས་དོན་རུ་ཁག་གི་རུ་མི་དང་དྲུང་ཡིག་གཅིག་ལྕོགས་དབྱངས་སྐྱིད་བཅས་ཀྱིས་སྐོར་གཟིགས་དག་ཐེར་ལས་དོན་ལ་སྣང་ཆེན་མ་བྱས་པའི་གནད་དོན། 
          2019ལོར་ཆབ་མདོ་གྲོང་ཁྱེར་འཇོ་མདའ་རྫོང་ཆུ་གཉིས་མདོ་ཤང་གི་ཤང་ཀྲང་གཞོན་པ་སོག་རི་གྲོང་ཚོར་མངགས་པའི་ཀྲི་པུའུ་ཧྲུའུ་ཅི་དང་གྲོང་སྡོད་ལས་དོན་རུ་ཁག་གི་རུ་དཔོན་གཅིག་ལྕོགས་རྒྱལ་མཚན་གྱིས་ཀྲུང་དབྱང་སྐོར་གཟིགས་ཚོགས་ཆུང་གསུམ་པའི་དབུལ་སྒྲོལ་འགག་སྒྲོལ་གྱི་ཚུར་ལན་བསམ་འཆར་དག་ཐེར་དོན་འཁྱོལ་ལས་དོན་ལ་མཐོང་ཆེན་བྱེད་ཚད་མ་འདང་བ་མ་ཟད། གྲོང་ཚོ་དེའི་གྲོང་སྡོད་ལས་དོན་རུ་ཁག་གི་རུ་དཔོན་གཞོན་པ་བློ་བཟང་ཕུན་ཚོགས་དང་གྲོང་སྡོད་ལས་དོན་རུ་ཁག་གི་རུ་མི་དང་དྲུང་ཡིག་གཅིག་ལྕོགས་དབྱངས་སྐྱིད་ཀྱིས་གྲོང་ཚོ་དེའི་འབྲེལ་ཡོད་ཀྲུང་དབྱང་སྐོར་གཟིགས་ཚོགས་ཆུང་གསུམ་པའི་དབུལ་སྒྲོལ་འགག་སྒྲོལ་གྱི་ཚུར་ལན་བསམ་འཆར་དག་ཐེར་དོན་འཁྱོལ་ལས་དོན་དང་། དེ་བཞིན་སྐབས་དགུ་པའི་ལྗོངས་ཏང་ཨུད་ཀྱི་དབུལ་སྒྲོལ་འགག་སྒྲོལ་ཆེད་དོན་སྐོར་གཟིགས་ཀྱི་ཚུར་ལན་བསམ་འཆར་དག་ཐེར་དོན་འཁྱོལ་ལས་དོན་སྤེལ་བར་དུས་ཐོག་ཏུ་ལྟ་སྐུལ་བྱས་མེད། 2020ལོའི་ཟླ་དང་པོར་རྒྱལ་མཚན་ལ་ཆད་གཅོད་བསླབ་འདོམས་དང་སྐོང་འདྲི་བྱས་པ་དང་། བློ་བཟང་ཕུན་ཚོགས་དང་དབྱངས་སྐྱིད་ལ་སྐོང་འདྲི་དང་དྲན་སྐུལ་བྱས་ཡོད། 
རྩོམ་སྒྲིག་པ། བདེ་སྒྲོལ།