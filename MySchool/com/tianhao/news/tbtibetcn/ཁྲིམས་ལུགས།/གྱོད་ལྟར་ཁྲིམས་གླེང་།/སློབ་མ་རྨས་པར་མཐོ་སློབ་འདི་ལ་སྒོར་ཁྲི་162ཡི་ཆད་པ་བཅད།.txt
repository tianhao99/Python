སློབ་མ་རྨས་པར་མཐོ་སློབ་འདི་ལ་སྒོར་ཁྲི་162ཡི་ཆད་པ་བཅད།
ཏུང་ཧྭ་སློབ་ཆེན་གྱི་ཞིབ་འཇུག་ལོ་རིམ་གཉིས་པའི་སློབ་མ་ཀུའོ་ཧུང་ཀྲེན་གྱིས་ཚོད་ལྟ་ཁང་ནང་ཚོད་ལྟ་བྱེད་སྐབས་གཟབ་གཟབ་མ་བྱས་པར་འབར་གས་བྱུང་ཞིང་། མིག་གཉིས་དང་ངོ་གདོང་ལ་རྨས་སྐྱོན་ཚབས་ཆེན་བཟོས་ཡོད། 
            གསར་འགོད་པས་ཚེས་9ཉིན་གྱོད་གཞི་འདིའི་འདྲི་གཅོད་གཉིས་པའི་བཅད་ཁྲ་ལས་ཤེས་རྟོགས་བྱུང་གསལ། ཧྲང་ཧའེ་གྲོང་ཁྱེར་འབྲིང་རིམ་མི་དམངས་ཁྲིམས་ཁང་དང་པོས་ཏུང་ཧྭ་སློབ་ཆེན་གྱི་གོང་གཏུག་ཕྱིར་བསློགས་པ་དང་། ཀུའོ་ཧུང་ཀྲེན་ལ་སྒོར་ཁྲི་162.9ཡི་འདྲི་གཅོད་དང་པོའི་དཔྱད་མཚམས་རྒྱུན་སྲུང་བྱས་ཡོད། 
            ཚོད་ལྟ་བྱེད་སྐབས་འབར་གས་བྱུང་ནས་རྨས་སྐྱོན་བཟོས། 
            སློབ་མས་སློབ་གྲྭ་ཁྲིམས་ལ་གཏུགས། 
            2016ལོའི་ཟླ་9ཚེས་21ཉིན་གྱི་ཆུ་ཚོད་9པ་ཙམ་ལ་མཛུབ་སྟོན་དགེ་རྒན་གྱི་བླང་བྱ་ལྟར། ཀུའོ་ཧུང་ཀྲེན་གྱིས་ཏུང་ཧྭ་སློབ་ཆེན་སུང་ཅང་སློབ་ཁུལ་གྱི་སློབ་གླིང་བཞི་པའི་ཐོག་ཁང་གི་ཚོད་ལྟ་ཁང་4114པའི་ནང་། ཞིབ་འཇུག་ལོ་རིམ་དང་པོའི་སློབ་མ་གསར་པ་གཉིས་ལ་དབྱང་འགྱུར་རྡོ་སྣག་སིན་བཟོས་ནས་ཚོད་ལྟ་བྱ་རྒྱུར་མཛུབ་ཁྲིད་བྱས་པ་རེད། ཆུ་ཚོད་10དང་སྐར་མ་40ཡོལ་ཙམ་ལ། ཀུའོ་ཧུང་ཀྲེན་གྱིས་ཟི་སྐྱུར་གར་པོ་བླུགས་པའི་སྙུང་གཟུགས་དམ་བེ་ནང་དུ་མེང་མཐོ་སྐྱུར་ཅཱ་བླུགས་དགོས་ཚུལ་དཔེ་སྟོན་བྱེད་སྐབས། གློ་བུར་དུ་འབར་གས་བྱུང་བ་རེད། དོན་རྐྱེན་བྱུང་སྐབས་སུ། མི་གསུམ་པོས་མིག་སྲུང་མིག་ཤེལ་གོན་མེད་ལ། རླུང་རྒྱུག་སའི་བདེ་འཇགས་ཀྱི་སྒོ་ཡང་ཕྱེ་མེད། མཛུབ་སྟོན་དགེ་རྒན་དང་བདེ་འཇགས་དོ་དམ་མི་སྣ་སོགས་ཀྱང་ཚོད་ལྟ་ཁང་དུ་མེད། 
            ཧྲང་ཧའེ་ཧྥེང་ལིན་ཁྲིམས་འཛིན་གསལ་འབྱེད་ཚད་ཡོད་ཀུང་སིས་གསལ་འབྱེད་བྱས་པ་བརྒྱུད། ཀུའོ་ཧུང་ཀྲེན་གྱི་མིག་གཡས་པ་རྨོངས་ཚད་རིམ་པ་5པ་དང་། མིག་གཡོན་པའི་མིག་ཤེད་ལ་གནོད་འཚེ་ཚབས་ཆེན་ཕོག་ནས་རིམ་པ་བཞི་པའི་རྨས་སྐྱོན་ལ་ངོས་འཛིན་བྱས། ངོ་གདོང་འཕར་སྐྱེ་རང་བཞིན་གྱི་པགས་པ་རྨེན་པ་གྲུབ་ནས། རྨས་སྐྱོན་རིམ་པ་བཅུ་པ་བཟོས། ཁ་གདངས་ཚད་ལ་ཚད་བཀག་ཐེབས་ནས་རིམ་པ་བཅུ་པའི་རྨས་སྐྱོན་བཟོས་ཡོད་པ་གཏན་འཁེལ་བྱས། 
            གྱོད་དོན་འདིའི་ནང་དུ། ཀུའོ་ཧུང་ཀྲེན་ལ་རྨས་སྐྱོན་བྱུང་བ་དེ་ཚོད་ལྟ་བྱེད་སྟངས་མ་འགྲིག་པར་འབྲེལ་བ་ངེས་ཅན་ཞིག་ལྡན་ཡོད། འོན་ཀྱང་། མཛུབ་སྟོན་དགེ་རྒན་གྱིས་ཚོད་ལྟའི་ཉེན་ཁའི་རང་བཞིན་གསལ་བཤད་གསལ་པོ་མ་བྱས་པ་དང་། ཚོད་ལྟ་ཁང་དུའང་མིག་སྲུང་ཤེལ་སོགས་བཞག་མེད་པའི་དོན་དངོས་ལ་གཞིགས་ནས། ཁྲིམས་ཁང་གིས་འདི་ལྟར་གཤམ་གསལ་ངོས་འཛིན་བྱས་པ་སྟེ། 
            ཀུའོ་ཧུང་ཀྲེན་གྱིས་དོན་རྐྱེན་ཁྲོད་ཚུར་སྣང་མ་ལག་གི་དྲོད་ཚད་ལ་དོ་སྣང་མ་བྱས་པ་དེ་ནི་སྤྱིར་བཏང་གི་འགན་འཛོལ་ཡིན་པ་མ་ཟད། འགན་འཛོལ་ཆུང་རིགས་ཡིན། 
            ཏུང་ཧྭ་སློབ་ཆེན་ནི་རྒྱལ་ཁབ་དང་རང་ཉིད་ཀྱིས་བཟོས་པའི་འབྲེལ་ཡོད་ཚོད་ལྟ་ཁང་གི་བདེ་འཇགས་ལམ་ལུགས་ལས་འགལ་ཡོད་པས་འགན་འཛོལ་ཚབས་ཆེན་གྱི་ཁོངས་སུ་གཏོགས་པ། 
རྩོམ་སྒྲིག་པ། བདེ་སྒྲོལ།