སྤྱི་བདེ་ཅུས་ཀྱི་ཅུས་ཀྲང་ཞིག་གིས་ནག་ཚོགས་འགེབས་སྲུང་བྱས་ཤིང་གྱོད་འབྲེལ་སྒོར་དུང་ཕྱུར་14ལྷག་ཟིན་པ།
ཟླ་6ཚེས་22ཉིན། སྤྱི་བདེ་ལས་བྱེད་དང་ནག་ཚོགས་ངན་འབྲེལ་བྱས་པའི་དཔེ་མཚོན་རང་བཞིན་ལྡན་པའི་གྱོད་གཞི་ཞིག་དམར་རྗེན་དུ་བཏོན་འདུག ཤེས་རྟོགས་བྱུང་གསལ་ལྟར་ན། ནང་སོག་གི་ཨེར་ཏུའོ་སི་གྲོང་ཁྱེར་མི་དམངས་ཞིབ་དཔྱོད་ཁང་གིས་ཅ་ཅིང་པོ་གཙོས་པའི་ནག་ཚོགས་ཀྱི་ངོ་བོ་ལྡན་པའི་རྩ་འཛུགས་ཀྱི་ཉེས་ཅན་དང་ལས་ཐོག་ཉེས་གསོག་གྱོད་གཞི་ཞིག་གཞུང་གཏུག་ཞུས། 
          ཞིབ་བཤེར་བྱས་པ་ལྟར་ན། རྩ་འཛུགས་དེས་སྐྱེད་མཐོའི་དབུལ་བུན་གཏོང་བ་སོགས་ཁྲིམས་འགལ་གྱི་བྱེད་ཐབས་སྤྱད་དེ་མ་དངུལ་བསྡུ་རུབ་བྱས་པ་དང་། དྲག་སྤྱོད་དང་ཟུང་འབྲེལ་གྱིས་ས་ཁང་གསར་སྤེལ་དང་ཆང་ཁང་གཉེར་བ་སོགས་ཁྲིམས་འགལ་གྱི་བྱ་བ་མང་པོ་སྒྲུབ་ཀྱི་ཡོད། ཆེད་དམིགས་གྱོད་དོན་ཚོ་ཆུང་གིས་ཅ་ཅིང་པོ་སོགས་ཀྱི་ནག་སྤྱོད་དང་འབྲེལ་ཡོད་ཀྱི་གྱོད་གཞི་73རྩད་ཆོད་བྱུང་པས། ནག་ཚོགས་དང་འབྲེལ་ཡོད་ཀྱི་ཁྲིམས་འགལ་ཉེས་མིང་ཁག་16གཏན་ལ་ཕབ་ཅིང་ཉེས་གསོག་དོགས་ཅན་69འཛིན་བཟུང་དང་སྒོར་དུང་ཕྱུར་14.525དོད་ཀྱི་གྱོད་འབྲེལ་རྒྱུ་ནོར་ཚོད་འཛིན་བྱས་པ་རེད།
          རྒྱུས་ལོན་བྱུང་བ་ལྟར་ན། 2019ལོའི་ཟླ་9ཚེས་17ཉིན། ནང་སོག་སྤྱི་བདེ་ཐིང་གིས་ཨེར་ཏུའོ་སི་གྲོང་ཁྱེར་སྤྱི་བདེ་ཅུས་ལ་པ་ཡན་ཀྲོར་གྲོང་ཁྱེར་སྒྲིག་ཨུ་ལྟ་ཞིབ་ཨུ་ལྷན་ལ་གཞོགས་འདེགས་བྱས་ནས་ཅ་ཅིང་པོ་སོགས་ཀྱི་ལས་ཐོག་ཉེས་གསོག་གྱོད་གཞི་ཐག་གཅོད་བྱེད་པའི་འགན་འཁུར་དཀྲིས། མྱུལ་ཞིབ་ལས་ཅ་ཅིང་པོ་སོགས་ལ་ནག་ཚོགས་ཀྱི་ངོ་བོ་ལྡན་པའི་ཁྲིམས་འགལ་བྱས་ཉེས་བསགས་པའི་དོགས་གཞི་ཡོད་པ་ཤེས་རྟོགས་བྱུང་བས། གྱོད་གཞི་དེའི་སྒྲུབ་འགན་གཙོ་བོ་ཨོ་ཐུའོ་ཁེ་ཆི་སྤྱི་བདེ་ཅུས་ལ་སྤྲད། སྤྱི་བདེ་ཅུས་དེས་ཡན་ལག་ཅུས་དྲུག་ནས་ཉེན་རྟོག་པ་136བདམས་ནས་ཆེད་དོན་གྱོད་གཞིའི་ཚོགས་ཆུང་བཙུགས་ནས་འགག་གནད་སྒྲོལ་བར་བརྩམས།
          ཅ་ཅིང་པོ་ཡི་ཆེད་དུ་སྤྱི་བདེའི་སྟོབས་ཤུགས་འདི་འདྲ་མང་པོ་སྤྱོད་དགོས་དོན་ཅི་ཞེ་ན། ཅ་ཅིང་པོ་ནི་“སྤྱི་བདེ་རྒན་པ”ཞིག་ཡིན། དུས་རབས་གོང་མའི་ལོ་རབས་90པར་པ་ཡན་ཀྲོར་གྱི་ལིན་ཧོ་གྲོང་ཁྱེར་སྤྱི་བདེ་ཅུས་སུ་ལས་ཀ་བྱས་ལ། ཕྱིས་སུ་པ་ཡན་ཀྲོར་གྲོང་ཁྱེར་ལིན་ཧོ་ཆུས་སྤྱི་བདེ་ཅུས་ཏང་ཨུའི་ཨུ་ཡོན་དང་སྤྱི་བདེ་ཅུས་ཀྱི་ཅུས་ཀྲང་གཞོན་པ། ཝུའུ་ཁི་ལ་ཐེ་རྫོང་སྤྱི་བདེ་ཅུས་ཏང་ཨུའི་ཧྲུའུ་ཅི་དང་ཅུས་ཀྲང་སོགས་ཀྱི་འགན་ཁུར་མྱོང་།
          རྫོང་རིམ་པའི་སྤྱི་བདེ་ཅུས་ཀྱི་ཅུས་ཀྲང་ཞིག་གིས་ནག་ཚོགས་ཀྱི་ངོ་བོ་ལྡན་པའི་ཉེས་གསོག་བྱེད་སྒོ་སྤེལ་བ་མ་ཟད་གྱོད་འབྲེལ་དངུལ་འབོར་ཧ་ཅང་བཏོས་བ་འདི་ཏང་ཡོན་ལས་བྱེད་པའི་ཐོག་མའི་བསམ་འདུན་དང་རྦད་དེ་རྒྱབ་འགལ་དུ་སོང་ནས་ཏང་སྒྲིག་རྒྱལ་ཁྲིམས་དང་རྒྱབ་འགལ་ཚབས་ཆེན་བྱས་པ་ཡིན། 
          ཉེ་བའི་ལོ་ཤས་རིང་། རྒྱལ་ཡོངས་ཀྱི་ས་གནས་སོ་སོར་ནགས་ཚོགས་དང་འབྲེལ་བ་ཡོད་མཁན་གཙོས་པའི་རུལ་སུངས་སྤྱི་བདེ་མི་སྣ་རྡུང་རྡེག་བཏང་དང་གཏོང་བཞིན་ཡོད། 2019ལོའི་ཟླ་5ཚེས་10ཉིན། ནང་སོག་རང་སྐྱོང་ལྗོངས་སྤྱི་བདེ་ཐིང་གི་དེ་སྔའི་ཏང་ཨུའི་ཨུ་ཡོན་དང་ཐིང་ཀྲང་གཞོན་པ་མོང་ཅན་ཝུའེ་ཏང་གི་སྐྱིད་སྡུག་ནས་ཕྱིར་འབུད་བྱས་པ་རེད། ཞིབ་བཤེར་བྱས་འབྲས་ལྟར་ན། མོང་ཅན་ཝུའེ་ཡི་ཕུགས་བསམ་དང་དད་སེམས་ཡལ་བར་དོར་ནས་ཏང་སྒྲིག་དང་རྒྱལ་ཁྲིམས་སྣང་མེད་དུ་བཞག་ནས་རྩ་འཛུགས་ཀྱི་ཞིབ་བཤེར་ལ་འགོག་རྒོལ་བྱེད་པ། གཞུང་དོན་སྒེར་ཐག་གཅོད་པ་དང་། ལས་བྱེད་པ་གདམ་གསེས་དང་བསྐོ་སྤྱོད་བྱེད་རིམ་དུ་ལྐོག་རྔན་ལེན་པ། སྤྱི་དོན་དབང་ཆ་སྤྱད་ནས་སྒེར་ཕན་གཉེར་བ། ལས་གནས་ཀྱི་སྟབས་བདེར་བརྟེན་ནས་མི་གཞན་ལ་ཁེ་ཕན་གཉེར་བ། རང་ཉིད་དང་བུ་ཕྲུག་གིས་གཞན་གྱི་རྒྱུ་དངོས་འབོར་ཆེན་ལེན་པ། བཟའ་ཟླས་རང་གི་མངའ་འོག་ས་ཁུལ་དུ་ཚོང་ལས་གཉེར་དུ་འཇུག་པ། ཁྱོ་ཤུག་གཉིས་ཀྱི་ཤ་ཚ་ཉེ་རིང་ལ་ལས་ཀ་བཀོད་སྒྲིག་བྱེད་པ། ནག་ཚོགས་སྟོབས་ཤུགས་ལ་འགེབས་སྲུང་བྱེད་པ་སོགས་ཁྲིམས་འགལ་ལུགས་འགལ་གྱི་ལས་ཀ་མང་པོ་བསྒྲུབས་པས་སྤྱི་ཚོགས་ལ་ཤུགས་རྐྱེན་ངན་པ་བཟོས་ཡོད་འདུག
          གཞུང་ཕྱོགས་ནས་མོང་ཅན་ཝུའེ་ཡི་གནད་དོན་སྐོར་གྱི་བརྡ་ཁྱབ་གཏོང་སྐབས་ཁོས་ནག་ཕྱོགས་སྟོབས་ཤུགས་འགེབས་སྲུང་བྱས་པ་གསལ་བཤད་བྱས་ཡོད། ཁོའི་བྱེད་སྤྱོད་ཀྱིས་ས་གནས་དེ་གའི་ཆབ་སྲིད་ཀྱི་གོམས་སྲོལ་དང་སྤྱི་ཚོགས་བདེ་འཇགས་ལའང་འཇིགས་སྐུལ་དྲག་པོ་བཟོས་ཡོད།
          2020ལོའི་ཟླ་3ཚེས་3ཉིན། ཧྲན་ཞི་ཞིང་ཆེན་སྤྱི་བདེ་ཐིང་གི་དེ་སྔའི་སྐོར་གཟིགས་དཔོན་གཞོན་པ་ཆོན་ཀྲི་ཀའོ་ཡིས་སྒྲིག་འགལ་ཁྲིམས་འགལ་ཚབས་ཆེན་བྱས་རྐྱེན་ཏང་གི་སྐྱིད་སྡུག་ནས་ཕྱིར་འབུད་བྱས་པ་དང་འབྲེལ་ལས་འཁྱུར་ངལ་གསོའི་ཐོབ་ཐང་མེད་པ་བཟོས་པ་རེད། ཞིབ་བཤེར་བྱས་པ་ལྟར་ན། ཁོའི་ཕུགས་བསམ་དང་དད་སེམས་ཉམས་པ་དང་། ཐོག་མའི་བསམ་འདུན་དང་རྒྱབ་འགལ་གྱིས་གཞན་གྱི་འབུལ་རྟེན་ལེན་པ་དང་། གྱོད་གཞི་སྒྲུབ་སྐབས་ནག་ཚོགས་སྟོབས་ཤུགས་འགེབས་སྲུང་བྱེད་པ། གོ་གནས་ཀྱི་སྟབས་བདེ་སྤྱད་དེ་མེ་གསོད་མེ་འགོག་ཐོན་རྫས་ཚོང་རར་ཞུགས་པ་སོགས་ཐད་ནས་ཁེ་ཕན་དང་ལྐོག་རྔན་ཉོ་ཚོང་བྱེད་པ་སོགས་ཁྲིམས་འགལ་གྱི་ལས་ཀ་མང་པོ་བྱས་ཡོད་འདུག
          ཆོན་ཀྲི་ཀའོ་ནི་སྤྱི་བདེ་ལས་རིགས་ཀྱི་ཞབས་འདྲེན་དུ་གྱུར་བ་སྨྲས་མེད་ཡིན་ལ། ཁོས་ལས་དོན་སྒྲུབ་སྐབས་ནག་ཚོགས་སྟོབས་ཤུགས་འགེབས་སྲུང་བྱས་པས་སྤྱི་ཚོགས་ཀྱི་དྲང་བདེན་སྐྱོང་བར་གནོད་སྐྱོན་ཚབས་ཆེན་བཟོས་ཡོད། སྤྱི་བདེའི་དཔུང་སྡེའི་ནང་ལས་བྱེད་འདི་ལྟ་བུ་ཡོད་ཚེ་ལས་ངན་པ་བསམ་ཡུལ་ལས་འདས་པ་ཡོང་ཉེན་ཆེ།
          ཟླ་3པའི་ཚེས་27ཉིན། “སྤྱི་བདེ་རྒན་པ་”གཞན་ཞིག་སྟེ། ཧའར་པིན་གྲོང་ཁྱེར་ཨུ་ལྷན་གྱི་དེ་སྔའི་རྒྱུན་ཨུ་དང་སྲིད་ཁྲིམས་ཨུ་ལྷན་གྱི་ཧྲུའུ་ཅི་རེན་རུའེ་ཁྲེན་ཏང་གི་སྐྱིད་སྡུག་དང་གཞུང་གི་ལས་ཐོབ་གཉིས་ནས་ཕུད་པ་རེད། རེན་རུའེ་ཁྲེན་གྱིས་ཁྲིམས་འགལ་ལུགས་འགལ་བྱས་པ་མ་ཟད། ནགས་ཚོགས་འགེབས་སྲུང་བྱས་ཤིང་ཆབ་སྲིད་དང་དཔལ་འབྱོར་གྱི་ཁེ་ཕན་གཉེར་རོགས་བྱས་ནས་ཁྲིམས་འགལ་གྱི་ཉེས་པ་ཧ་ཅང་ཚབས་ཆེན་བསགས་པ་རེད། དེར་བརྟེན་སྒྲིག་བཤེར་སྡེ་ཚན་གྱིས་དེའི་གནད་དོན་བརྡ་ཁྱབ་ཏུ། ས་གནས་དེ་གའི་སྲིད་ཁྲིམས་ཁོངས་གཏོགས་དང་ལྷག་པར་དུ་སྤྱི་བདེ་ཁོངས་གཏོགས་ཀྱི་ཆབ་སྲིད་ཁོར་ཡུག་སྦགས་བཙོག་ཚབས་ཆེན་བཟོས་ཡོད་ཅེས་བཤད་ཡོད།
          གོང་གསལ་གྱོད་དཔེ་འདི་དག་ལ་བལྟས་ན། འབྲེལ་ཡོད་སྡེ་ཚན་གྱིས་ནག་ཚོགས་དང་འབྲེལ་བ་ཡོད་པའི་སྤྱི་བདེ་ལས་བྱེད་པར་རྡུང་རྡེག་དྲག་པོ་གཏོང་བཞིན་པ་ཤེས་ཐུབ། ཁྲིམས་འགལ་བ་འདི་རིགས་ལ་མཚོན་ན་ཏང་དང་རྒྱལ་ཁབ་ཀྱིས་ཁྲིམས་ལུགས་ཀྱི་སྤུ་གྲི་ནམ་པར་དགུང་དུ་འཕྱར་ཡོད། མི་དེ་དག་ཁྲིམས་ལྟར་ཐག་གཅོད་བྱས་པ་དང་འགྲོགས་ནས་གཞི་རིམ་གྱི་ཉེན་རྟོག་ལས་དོན་སྔར་བས་གོ་རིམ་ལྡན་པ་ཞིག་ཡོང་བ་དང་ས་གནས་ཁག་གི་སྤྱི་བདེ་ཁོངས་གཏོགས་ཀྱི་ཆབ་སྲིད་དར་སྲོལ་སྔར་བས་ལེགས་སུ་འགྲོ་བའི་ཡིད་ཆེས་ཡོད།