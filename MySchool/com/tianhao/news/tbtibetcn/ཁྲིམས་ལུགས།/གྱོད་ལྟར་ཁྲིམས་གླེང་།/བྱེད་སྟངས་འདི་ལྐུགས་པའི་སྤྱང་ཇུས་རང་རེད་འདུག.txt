བྱེད་སྟངས་འདི་ལྐུགས་པའི་སྤྱང་ཇུས་རང་རེད་འདུག
ཉེ་ཆར། གཞིས་རྩེ་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་ལས་འཛོལ་ཁོའོ་ཡི་ལས་རེས་ཉེན་རྟོག་པར་བཀོད་འདོམས་ལྟེ་གནས་ཀྱིས། “བསམ་གྲུབ་རྩེ་ཆུས་གདོང་དཀར་ཤང་གསེར་སྟིངས་གྲོང་ཚོའི་ཁོངས་སུ་མོ་ཊ་གཅིག་ལས་འཛོལ་ཐོན་འདུག་པས། ཉེན་རྟོག་པ་མགྱོགས་པོ་འགྲོ་དགོས”ཞེས་པའི་བཀའ་འབྱོར་མ་ཐག་ལས་རེས་མི་དམངས་ཉེན་རྟོག་པ་འཕྲལ་དུ་ལས་འཛོལ་ཐོན་ཡུལ་དུ་བསྐྱོད།
          མི་དམངས་ཉེན་རྟོག་པ་ལས་འཛོལ་ཐོན་ཡུལ་དུ་འབྱོར་རྗེས། རྩད་ཞིབ་རགས་ཙམ་བྱས་པས་ཉེན་རྟོག་པར་དོགས་པ་མང་པོ་སྐྱེས་པ་སྟེ། ཤིང་སྡོང་ལ་བརྡུངས་པའི་ཤུལ་དང་མོ་ཊའི་མཐོ་ཚད་གཅིག་པ་མིན་པ་དང་། ཐར་ཐོར་དུ་སོང་བའི་མོ་ཊའི་ཤེལ་ཏོག་གི་ཆག་ཧྲུག་ཆ་ཚང་པོ་མེད་པ། རྡུང་ཤུལ་མིས་ཆེད་མངགས་བཟོས་པ་ཞིག་ཡིན་པ། ཨིན་ཇིའི་ཁེབས་གཅོད་ཀྱི་གཅུས་གཟེར་རྐང་བཙུགས་ནས་དཀྲོལ་བའི་ཤུལ་ཡོད་པ་སོགས་རེད།
          དེ་དང་ཆབས་ཅིག མི་དམངས་ཉེན་རྟོག་པས་ཨིན་ཇིའི་ཁེབས་གཅོད་ནང་ངོས་ཀྱི་ཐལ་རྡུལ་དང་ཆུ་དྲེག་སོགས་ཀྱི་ཁུངས་སྣེ་བརྒྱུད། ལས་འཛོལ་ནང་སྐྱོན་ཤོར་བའི་ཨིན་ཇིའི་ཁེབས་གཅོད་དེ་ཚོས་གཞི་དང་འཁོར་རིགས་གཅིག་པའི་ཨིན་ཇིའི་ཁེབས་གཅོད་གཞན་དག་ཡིན་པ་གཏན་འཁེལ་བྱས།
          རྩད་ཞིབ་བྱེད་རིང་དོགས་གནད་མང་པོ་ཐོན་པར་དམིགས་ཏེ། མི་དམངས་ཉེན་རྟོག་པས་དོ་བདག་ལིའུ་ཆེ་གེ་མོར་གནས་ཚུལ་ཞིབ་ཕྲ་འདྲི་སྐབས། ལིའུ་ཆེ་གེ་མོ་སྐད་ཆ་ཐང་ངེ་ཐིང་ངེ་དང་དངངས་སྐྲག་ལངས་པ་མཐོང་བས། མི་དམངས་ཉེན་རྟོག་པས་ལས་འཛོལ་འདིར་དོགས་པ་སྐྱེ་དགོས་པ་ཞིག་འདུག་སྙམ་ནས་ལས་འཛོལ་ཐོན་ཡུལ་དུ་སླར་ཡང་རྩད་ཞིབ་ཞིབ་ཕྲ་བྱས་པ་མ་ཟད། འཕྲལ་མར་གཞིས་རྩེ་གྲོང་ཁུལ་དུ་ལོག་ནས་མོ་ཊ་དེ་བརྒྱུད་མྱོང་བའི་བརྙན་ལམ་བཙལ་བ་དང་ཁྲིམས་འགལ་ཟིན་ཐོ་ཡོད་མེད་བལྟས་པ་རེད།
          མི་དམངས་ཉེན་རྟོག་པའི་ཁུངས་བཙན་གྱི་འདྲི་རྩད་མདུན་དུ། ལིའུ་ཆེ་གེ་མོས་འགན་བཅོལ་སྐྱིན་གསབ་གཡོ་ལེན་བྱེད་དགོས་སྙམ་ནས་མི་གཞན་གྱི་སྐྱོན་ཤོར་བའི་མོ་ཊའི་ལྷུ་ལག་ཁྱེར་ཏེ་ལས་འཛོལ་ཐོན་ཡུལ་རྫུན་མ་བཟོས་པ་དང་ཉེན་དོན་སྙན་སེང་རྫུན་མ་ཞུས་པ་ཡིན་ཞེས་ངོས་ལེན་ཞུས།
          གཞིས་རྩེ་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གི་འབྲེལ་ཡོད་འགན་འཁུར་བས། ལིའུ་ཆེ་གེ་མོས་ལས་འཛོལ་ཐོན་ཡུལ་རྫུན་མ་བཟོས་པ་དང་ཉེན་དོན་སྙན་སེང་རྫུན་མ་ཞུས་པའི་ཁྲིམས་འགལ་བྱེད་སྤྱོད་ཚང་མ་ཁས་བླངས་སོང་ཞེས་གསར་འགོད་པར་བཤད། མིག་སྔར། བསམ་གྲུབ་རྩེ་ཆུས་སྤྱི་བདེ་ཅུས་གདོང་དཀར་མངགས་གཏོང་ཁང་གིས《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་བདེ་འཇགས་སྲུང་སྐྱོབ་དོ་དམ་ཆད་གཅོད་བཅའ་ཁྲིམས》ཀྱི་དོན་ཚན་ཉེར་ལྔ་པའི་གཏན་འབེབས་གཞིར་བཟུང་། ལིའུ་ཆེ་གེ་མོར་སྲིད་འཛིན་བཀག་ཉར་ཉིན་དྲུག་བྱ་རྒྱུའི་ཆད་པ་བཅད་པ་རེད།
          འགྲིམ་འགྲུལ་ཉེན་རྟོག་པས་འགན་བཅོལ་དངུལ་གཡོ་ལེན་བྱེད་པ་ནི་ཉེས་དོན་ཉེས་གསོག་གི་ཁོངས་སུ་གཏོགས་སྲིད་པས། རྒྱ་ཆེའི་ཁ་ལོ་བ་ཚོས་སྟེས་དབང་གི་བསམ་བློ་ཁྱེར་ནས་འགན་བཅོལ་དངུལ་གཡོ་ལེན་བྱ་མི་རུང་བའི་དྲན་སྐུལ་ཞུས་འདུག
རྩོམ་སྒྲིག་པ། བདེ་སྒྲོལ།