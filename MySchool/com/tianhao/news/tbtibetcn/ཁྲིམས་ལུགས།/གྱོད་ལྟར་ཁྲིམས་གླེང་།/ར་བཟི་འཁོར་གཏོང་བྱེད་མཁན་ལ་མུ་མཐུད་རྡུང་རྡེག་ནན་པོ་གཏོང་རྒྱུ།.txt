ར་བཟི་འཁོར་གཏོང་བྱེད་མཁན་ལ་མུ་མཐུད་རྡུང་རྡེག་ནན་པོ་གཏོང་རྒྱུ།
ལྷ་ས་གྲོང་ཁྱེར་གྱི་གཞུང་ལམ་འགྲིམ་འགྲུལ་བདེ་འཇགས་ལ་འགན་ལེན་དང་། བོད་ལྗོངས་ཞི་བས་བཅིངས་གྲོལ་བཏང་ནས་ལོ་ངོ་70འཁོར་བའི་རྟེན་འབྲེལ་གྱི་མཛད་སྒོའི་རིང་། བདེ་འཇགས་དང་། ཤར་བགྲོད། གོ་རིམ་ལྡན་པ་བཅས་ཀྱི་གཞུང་ལམ་འགྲིམ་འགྲུལ་གྱི་ཁོར་ཡུག་ལེགས་པོ་ཞིག་གཏོད་ཆེད། ལྷ་ས་གྲོང་ཁྱེར་གྱི་རིམ་ཁག་འགྲིམ་འགྲུལ་དོ་དམ་ཚན་པས་མུ་མཐུད་ནས་ཆང་བཏུངས་འཁོར་གཏོང་གི་ཁྲིམས་འགལ་བྱེད་སྤྱོད་ལ་རྡུང་རྡེག་ནན་པོ་གཏོང་རྒྱུ་མ་ཟད། ལྷག་པར་དུ་གཟའ་མཇུག་དང་ངལ་གསོའི་རིང་མཚན་བཤེར་བཅོས་སྒྲིག་བྱེད་ཤུགས་ཆེ་རུ་བཏང་ནས། གཞུང་ལམ་འགྲིམ་འགྲུལ་བདེ་འཇགས་ཀྱི་མངོན་མེད་རྐྱེན་ངན་དུས་ཐོག་ཏུ་བསལ་ཏེ། ནུས་ཤུགས་ཡོད་རྒུས་ལྷ་ས་གྲོང་ཁྱེར་གྱི་གཞུང་ལམ་འགྲིམ་འགྲུལ་སྒྲིག་ལམ་དང་རྒྱ་ཆེའི་མང་ཚོགས་ཚོའི་ཚེ་སྲོག་དང་རྒྱུ་ནོར་བདེ་འཇགས་ལ་ཕྱོགས་ཡོངས་ནས་འགན་སྲུང་བྱ་རྒྱུ་རེད།  
         གང་ཡིན་ཞེ་ན། ཞིབ་བཤེར་ནན་པོ་འདི་འདྲ་བྱེད་པའི་སྐབས་སུའང་འགྲིམ་འགྲུལ་སྒྲིག་ལམ་ལ་སྣང་མེད་གཏོང་མཁན་ཡོད་པ་མ་ཟད། ལྷག་པར་དུ་གཟའ་མཇུག་དང་དུས་ཆེན་ཁག་གི་ངལ་གསོའི་སྐབས་ར་བཟི་འཁོར་གཏོང་གི་གནས་ཚུལ་ཐོན་མང་ཤོས་རེད།
         ཉེན་རྟོག་པས་དྲན་སྐུལ་བྱས་དོན། དགའ་ཉེ་སྤུན་མཆེད་དང་གྲོགས་པོ་གྲོགས་མོ་མཉམ་འཛོམས་དུས་སུ་ཆང་བཏུངས་འཁོར་གཏོང་དང་ར་བཟི་འཁོར་གཏོང་གི་འགྲིམ་འགྲུལ་གནས་ཚུལ་མི་ཐོན་པ་སྔོག་འགོག་བྱེད་དགོས་པ་དང་། དུས་དང་རྣམ་པ་ཀུན་དུ་ལེགས་ཉེས་ཀྱི་བྱ་བ་གང་ཞིག་འཕྲད་ཀྱང་ཆང་བཏུངས་འཁོར་གཏོང་དང་ར་བཟི་འཁོར་གཏོང་གི་བྱེད་སྤྱོད་ངན་པ་སྤངས་ནས། འགྲིམ་འགྲུལ་སྒྲིག་ལམ་ལ་བརྩི་སྲུང་ཞུས་ཏེ་ཞི་མཐུན་གྱི་སྤྱི་ཚོགས་ཤིག་སྐྲུན་དགོས།
རྩོམ་སྒྲིག་པ། བདེ་སྒྲོལ།