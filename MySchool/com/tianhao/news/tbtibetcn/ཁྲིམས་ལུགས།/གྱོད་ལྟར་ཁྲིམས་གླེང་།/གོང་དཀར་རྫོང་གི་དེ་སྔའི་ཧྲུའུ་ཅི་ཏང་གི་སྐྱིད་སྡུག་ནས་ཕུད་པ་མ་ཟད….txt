གོང་དཀར་རྫོང་གི་དེ་སྔའི་ཧྲུའུ་ཅི་ཏང་གི་སྐྱིད་སྡུག་ནས་ཕུད་པ་མ་ཟད…
ཉིན་ཤས་གོང་། བོད་རང་སྐྱོང་ལྗོངས་སྒྲིག་ཨུད་དང་ལྟ་ཞིབ་ཨུ་ལྷན་གྱིས་ལྷོ་ཁ་གྲོང་ཁྱེར་གོང་དཀར་རྫོང་ཨུད་ཀྱི་དེ་སྔའི་ཧྲུའུ་ཅི་ཧོང་ཅིན་ཀང་གི་སྒྲིག་འགལ་ཁྲིམས་འགལ་ཚབས་ཆེན་གྱི་གནད་དོན་ལ་གྱོད་ཐོ་བཀོད་ནས་ཞིབ་བཤེར་བརྟག་དཔྱད་བྱས་པ་རེད།
          བརྟག་དཔྱད་བྱས་པ་བརྒྱུད། ཧོང་ཅིན་ཀང་གི་ཕུགས་བསམ་དང་དད་སེམས་ཉམས་ཤིང་།  ཐོག་མའི་བསམ་འདུན་དང་འགན་ཁྲི་ལས་འགལ་བ་དང་། སྒྲིག་ཁྲིམས་དང་ཁྲིམས་ལུགས་ཀྱི་འདུ་ཤེས་སྤུ་ཙམ་ཡང་མེད་པའི་ཁར། མི་གཞན་དང་ཁ་མཐུན་ནས་རྩ་འཛུགས་ཀྱི་ཞིབ་བཤེར་ལ་འགོག་རྒོལ་བྱས་པ་དང་། སྒྲིག་འགལ་ངང་གཞུང་འཁོར་སྤྱད་པ། དོ་དམ་བྱ་ཡུལ་ས་ནས་གཞུང་དོན་དྲང་བཞག་ངང་སྒྲུབ་པར་འགོག་རྐྱེན་བཟོ་སྲིད་པའི་རྒྱུ་དངོས་ལེན་པ། ལས་ཀའི་འགན་ཁྲི་ལག་བསྟར་ཡང་དག་མི་བྱེད་པ། སྒེར་གཉེར་ཁེ་ལས་ཀྱི་སྦྱིན་བདག་དང་ཁེ་ཕན་སྤྲོད་རེས་བྱས་ནས་ལྐོག་རྔན་འབོར་ཆེན་བླངས་ཡོད་པ་རེད།
          ཧོང་ཅིན་ཀང་ཏང་ཡོན་ལས་བྱེད་པ་ཡིན་པའི་ངོས་ནས། ཏང་གི་ཆབ་སྲིད་ཀྱི་སྒྲིག་ཁྲིམས་དང་། ཀྲུང་དབྱང་གི་གཏན་འབེབས་དོན་ཚན་བརྒྱད་ཀྱི་དགོངས་དོན། ལས་ཀའི་སྒྲིག་ཁྲིམས། འཚོ་བའི་སྒྲིག་ཁྲིམས། རྒྱལ་ཁབ་ཀྱི་ཁྲིམས་ལུགས་ཁྲིམས་སྲོལ་བཅས་ལས་ཚབས་ཆེན་འགལ་བ་མ་ཟད། ལྐོག་རྔན་བླངས་པའི་ཉེས་གསོག་གི་དོགས་གཞི་ལྡན་ལ། ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན་མཚམས་དང་ཚོད་མི་བྱེད་པ་དང་། ཏང་གི་ཚོགས་ཆེན་བཅུ་དགུ་པའི་རྗེས་སུའང་ཚོད་མི་བྱེད་པ་དང་ངོ་ཚ་མི་ཤེས་པས་ཐག་གཅོད་ནན་པོ་བྱེད་དགོས་ངེས་རེད། 《ཀྲུང་གོ་གུང་ཁྲན་ཏང་གི་སྒྲིག་ཁྲིམས་ཆད་གཅོད་སྲོལ་ཡིག》དང་།  《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ལྟ་ཞིབ་བཅའ་ཁྲིམས》སོགས་ཀྱི་འབྲེལ་ཡོད་གཏན་འབེབས་གཞིར་བཟུང་།  རང་སྐྱོང་ལྗོངས་སྒྲིག་ཨུད་རྒྱུན་ལས་ཨུ་ལྷན་གྱི་ཚོགས་འདུའི་ཐོག་ཞིབ་འཇུག་བྱས་པ་མ་ཟད། རང་སྐྱོང་ལྗོངས་ཏང་ཨུད་ལ་གོང་ཞུ་བྱས་ནས་ཆོག་མཆན་ཐོབ་པ་བརྒྱུད། རང་སྐྱོང་ལྗོངས་སྒྲིག་ཨུད་ཀྱིས་ཧོང་ཅིན་ཀང་ཏང་གི་སྐྱིད་སྡུག་ནས་ཕྱིར་འབུད་བྱ་རྒྱུ་དང་།  རང་སྐྱོང་ལྗོངས་ལྟ་ཞིབ་ཨུ་ལྷན་གྱིས་ཁོ་པ་གཞུང་གི་ལས་གནས་ནས་ཕྱིར་འབུད་བྱ་རྒྱུའི་ཆད་པ་བཅད་པ་རེད།  སྒྲིག་འགལ་ཁྲིམས་འགལ་གྱི་རྒྱུ་དངོས་རྣམས་ཚུར་བླངས་ཤིང་། ཉེས་གསོག་དོགས་ཡོད་ཀྱི་གནད་དོན་ཞིབ་དཔྱོད་ལས་ཁུངས་ལ་ཁྲིམས་བཞིན་ཞིབ་བཤེར་ཞུ་གཏུག་བྱེད་པར་རྩིས་སྤྲོད་རྒྱུ་དང་།  གྱོད་འབྲེལ་གྱི་རྒྱུ་དངོས་རྣམས་གྱོད་གཞི་དང་མཉམ་དུ་རྩིས་སྤྲོད་རྒྱུ་ཡིན་པ་རེད།
རྩོམ་སྒྲིག་པ། བདེ་སྒྲོལ།