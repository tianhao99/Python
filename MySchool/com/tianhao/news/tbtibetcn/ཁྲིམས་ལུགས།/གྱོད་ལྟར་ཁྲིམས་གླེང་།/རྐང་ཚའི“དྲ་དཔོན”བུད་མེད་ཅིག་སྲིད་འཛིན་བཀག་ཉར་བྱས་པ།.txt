རྐང་ཚའི“དྲ་དཔོན”བུད་མེད་ཅིག་སྲིད་འཛིན་བཀག་ཉར་བྱས་པ།
དེང་སྐབས་ཐད་གཏོང་སྟེགས་བུའི་སྟེང“དྲ་དཔོན”གྱིས་ས་ཁུལ་དེ་གའི་མི་རིགས་ཀྱི་སྐད་ཡིག་བེད་སྤྱད་དེ་ཐད་གཏོང་ནང་དུ་ནང་དོན་དམར་རྗེན་དང་། མ་རབས་ཐ་ཤལ་གྱི་ཆགས་སྲེད་སྐད་ཆ་ཡོངས་བསྒྲགས་བྱས་ནས་མི་རྣམས་ཀྱི་ཡིད་སེམས་འགུགས་ཐབས་དང་། མིག་དབང་འཕྲོག་ཐབས། རྒྱབ་སྐྱོར་བྱེད་མཁན་མང་དུ་གཏོང་བ་བཅས་བྱས་པར་བརྟེན། དྲ་གྲོགས་ཚོས་རུབ་ལྟ་དང་བརྒྱུད་བསྐུར་བྱས་ཏེ་སྤྱི་ཚོགས་སྟེང་དུ་ཤུགས་རྐྱེན་ངན་པ་བཟོས་ཡོད།
            2020ལོའི་ཟླ6པར། རྐང་ཚ་རྫོང་སྤྱི་བདེ་ཅུས་དྲ་ལམ་རུ་ཆེན་གྱི་མི་དམངས་ཉེན་རྟོག་པས་དྲ་རྒྱའི་སྐོར་ཞིབ་ལས་དོན་སྤེལ་སྐབས། ཐད་གཏོང་སྟེགས་བུ་ཞིག་གི་ནང་དུ“དྲ་དཔོན”གཉིས་ཀྱིས་ཐད་གཏོང་སྟེགས་བུ་བརྒྱུད་དེ་འགྲན་སྡུར（PK）བྱེད་བཞིན་པ་ཤེས་རྟོགས་བྱུང་། དེ་ནི་དྲ་དཔོན་ཕན་ཚུན་གྱིས“དྲང་གཏམ་དང་ཉེན་མཆོང”སོགས་ཀྱི་འགྲན་སྡུར་བརྒྱུད་དེ“ཕམ་ཕྱོགས”ཀྱིས་དྲ་ལམ་ནས་ནང་དོན་དམར་རྗེན་དང་མ་རབས་ཐ་ཤལ་གྱི་ཆགས་སྲེད་ཀྱི་སྐད་ཆ་སྤྱད་དེ་ལྟ་མཁན་དང་རྒྱབ་སྐྱོར་བྱེད་མཁན་གྱི་ཡིད་སེམས་འགུག་ཅི་ཐབས་བྱེད་ཀྱིན་ཡོད་པ་དང་། འགྲན་སྡུར（PK）བརྒྱུད་རིམ་ནང་ལྟ་མཁན་མི་ཆིག་སྟོང་ཙམ་ཟིན་པས་སྤྱི་ཚོགས་ལ་ཤུགས་རྐྱེན་ངན་པ་བཟོས་ཡོད།
            ཁུངས་སྣེ་དེ་ཤེས་རྟོགས་བྱུང་རྗེས། གྱོད་སྒྲུབ་མི་དམངས་ཉེན་རྟོག་པས་འཕྲལ་མར་བརྟག་དཔྱད་དཔང་ལེན་སོགས་ཀྱི་ལས་དོན་སྤེལ་ནས་ཁྲིམས་འགལ་བྱ་སྤྱོད་སྤེལ་མཁན་གྱི་ཐོབ་ཐང་གཏན་འཁེལ་བྱས་ཤིང་། ཟླ7པའི་ཚེས3ཉིན། ཁྲིམས་འགལ་བྱ་སྤྱོད་སྤེལ་མཁན་སྒྲོལ་ཆེ་གེ་མོ་རྐང་ཚ་རྫོང་སྤྱི་བདེ་ཅུས་དྲ་ལམ་བདེ་འཇགས་རུ་ཆེན་དུ་བོས། ཉེན་རྟོག་པས་བརྟག་དཔྱད་བྱས་པ་བརྒྱུད། ཁྲིམས་འགལ་བྱ་སྤྱོད་སྤེལ་མཁན་སྒྲོལ་ཆེ་གེ་མོས་རང་ཉིད་ཀྱི་ཐད་གཏོང་ལ་གཞན་གྱིས་དོ་ཁུར་བྱ་ཆེད། དྲ་རྒྱའི་ཐད་གཏོང་ནང་ཆགས་སྲེད་ཀྱི་སྐད་ཆ་དམར་རྗེན་དུ་བསྒྲགས་པའི་ཁྲིམས་འགལ་གྱི་བྱ་སྤྱོད་ལ་ཁས་ལེན་བྱས། དེ་བས་རྐང་ཚ་རྫོང་སྤྱི་བདེ་ཅུས་ཀྱིས《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་བདེ་འཇགས་དོ་དམ་ཆད་གཅོད་བཅའ་ཁྲིམས》ཀྱི་དོན་ཚན68པའི་གཏན་འབེབས་ལྟར་དུ། ཁྲིམས་འགལ་མི་སྣ་སྒྲོལ་ཆེ་གེ་མོ་ལ་ཁྲིམས་ལྟར་ཉིན11གི་སྲིད་འཛིན་བཀག་ཉར་གྱི་ཆད་པ་གཅོད་རྒྱུར་ཐག་བཅད།
            ཉེན་རྟོག་ཕྱོགས་ཀྱི་དྲན་སྐུལ།
            དྲ་རྒྱའི་ཐད་གཏོང་གི་སྟེགས་བུ་ལས་ང་ཚོའི་འཚོ་བར་འཕེལ་རྒྱས་ཀྱི་ཁ་ཕྱོགས་གསར་པ་བཏོད་པ་དང་ཆབས་ཅིག  ཁྲིམས་འགལ་ཉེས་གསོག་བྱ་སྤྱོད་ཐད་དུའང་སྟེགས་བུ་གསར་པ་ཞིག་བསྐྲུན་འདུག  འོན་ཀྱང་དྲ་ལམ་ནི་བཅའ་ཁྲིམས་དང་འབྲེལ་བ་མེད་པ་ཞིག་གཏན་ནས་མ་ཡིན་ཏེ། ཁྲིམས་འགལ་གྱི་བྱ་སྤྱོད་གང་ཞིག་ཡིན་རུང་ཚང་མར་དགོས་ངེས་ཀྱི་འགན་འཁུར་དགོས་པ་རེད། དེར་བརྟེན། རྐང་ཚ་རྫོང་སྤྱི་བདེ་ཅུས་ཀྱིས་ཆེད་དུ་རྒྱ་ཆེའི་དྲ་གྲོགས་ཚང་མར་ཁྲིམས་མཐུན་ངང་དྲ་བར་ཞུགས་རྒྱུ་དང་། ཡ་རབས་ངང་དྲ་བར་ཞུགས་རྒྱུ། ཁྲིམས་མཐུན་ངང་དྲ་བར་ཞུགས་རྒྱུ། སྤྱོད་བཟང་དར་སྤེལ་གཏོང་རྒྱུ་དང་དྲང་བདེན་ཁྱབ་སྤེལ་གཏོང་རྒྱུ་བཅས་ལ་དྲན་སྐུལ་ཡང་ཡང་བྱས་པ་ཡིན།