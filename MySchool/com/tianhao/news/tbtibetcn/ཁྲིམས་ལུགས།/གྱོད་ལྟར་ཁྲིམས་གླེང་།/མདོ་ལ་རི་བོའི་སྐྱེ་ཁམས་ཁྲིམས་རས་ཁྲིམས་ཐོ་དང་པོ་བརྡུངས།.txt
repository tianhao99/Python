མདོ་ལ་རི་བོའི་སྐྱེ་ཁམས་ཁྲིམས་རས་ཁྲིམས་ཐོ་དང་པོ་བརྡུངས།
ཟླ6པའི་ཚེས8ཉིན་གྱི་ཕྱི་དྲོར། མཚོ་བྱང་བོད་རིགས་རང་སྐྱོང་ཁུལ་མདོ་ལ་རྫོང་མི་དམངས་ཁྲིམས་ཁང་གིས་མདོ་ལ་རི་བོའི་སྐྱེ་ཁམས་ཁྲིམས་རར་སྒོ་བྱང་འགེལ་བའི་མཛད་སྒོ་མཇུག་རྫོགས་མ་ཐག  ཁྲིམས་ལྟར་སྐྱེ་ཁམས་ཁོར་ཡུག་ཐོན་ཁུངས་སྲུང་སྐྱོང་གི“ཁྲིམས་ཐོ་དང་པོ”བརྡུངས་པ་དང་། ཡོངས་བསྒྲགས་ཀྱིས་ཁྲིམས་ར་བཙུགས་ཏེ་ཁྲིམས་འགལ་སྒོས་མེ་མདའ་ཉོ་འཚོང་བྱེད་པ་དང་ཉེན་འཕྲད་རི་སྐྱེས་སྲོག་ཆགས་རྩ་ཆེན་རྔོན་གསོད་བྱས་པའི་ཉེས་དོན་ཞོར་དྲུད་དམངས་དོན་གྱི་སྤྱི་ཕན་གཏུག་བཤེར་གྱོད་གཞི་ཞིག་འདྲི་གཅོད་བྱས།
          གཏུག་ཡུལ་མཱ་ཧྲིན་ཆོན་དང་སའོ་སྐལ་བཟང་གཉིས་ཀྱིས་ལྐོག་ཏུ་མེ་མདའ་ཉོ་འཚོང་བྱས་པར་མ་ཟད། 2019ལོའི་ཟླ12པའི་ཚེས28ཉིན། མེ་མདའ་བཟུང་སྟེ་མདོ་ལ་རྫོང་འབྲོང་ལུང་ཤང་མདའ་བཞི་སྡེ་བའི“ཙག་ཤེད་ཟམ་ཆེན”གྱི་ཉེ་འགྲམ་དུ་སྔ་རྗེས་སུ་རྒྱལ་ཁབ་ཀྱི་རིམ་པ་གཉིས་པའི་སྲུང་སྐྱོང་སྲོག་ཆགས་གནའ་བ3རྔོན་གསོད་བྱས། གཏུག་ཡུལ་མཱ་ཧྲིན་ཆོན་དང་སའོ་སྐལ་བཟང་གཉིས་ཀྱིས་ཁྲིམས་འགལ་སྒོས་ཉེན་འཕྲད་རི་སྐྱེས་སྲོག་ཆགས་རྩ་ཆེན་རྔོན་གསོད་བྱས་པའི་བྱ་སྤྱོད་ཀྱིས་རང་བྱུང་སྐྱེ་ཁམས་ཁོར་ཡུག་ཐོན་ཁུངས་ལ་གཏོར་བརླག་བཟོས་པས། སྐྱེ་ཁམས་ཐོན་ཁུངས་ལ་སྒོར75000ཡི་གྱོང་གུད་ཐེབས། ཁྲིམས་ཁང་གིས་གཏུག་ཡུལ་མཱ་ཧྲིན་ཆོན་དང་སའོ་སྐལ་བཟང་གཉིས་ཀྱིས་ཁྲིམས་འགལ་སྒོས་མེ་མདའ་ཉོ་འཚོང་དང་ཉེན་འཕྲད་རི་སྐྱེས་སྲོག་ཆགས་རྔོན་གསོད་བྱས་པའི་ནག་ཉེས་བསགས་ཡོད་པས། ཁྲིམས་ལྟར་ཉེས་ཅན་གཉིས་ལ་ལོ3ཟླ2དང་ལོ3ཟླ1གི་དུས་བཀག་བཙོན་འཇུག་བྱས་པར་མ་ཟད། ཁྲིམས་བཅད་ལ་ནུས་པ་ཐོན་རྗེས་ཀྱི་ཉིན15ཡི་ནང་དུ་ཞོར་དྲུད་དམངས་དོན་སྤྱི་ཕན་གཏུག་བཤེར་ཕྱོགས་ཏེ་མདོ་ལ་རྫོང་མི་དམངས་ཞིབ་དཔྱོད་ཁང་ལ་སྐྱེ་ཁམས་ཐོན་ཁུངས་ཀྱི་གྱོང་གུད་སྒོར65000（སྒོར་ཁྲི1གི་སྐྱིན་ཚབ་འཇལ་ཟིན）གི་སྐྱིན་ཚབ་གཞལ་དགོས་པ་དང་། རྫོང་རིམ་པ་ཡན་གྱི་གསར་འགྱུར་སྨྱན་སྦྱོར་ལས་སྤྱི་ཚོགས་ཡོངས་ལ་དགོངས་དག་ཞུ་དགོས་པའི་བཀའ་ཕབ།