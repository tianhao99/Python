ནག་ཆུའི་བུད་མེད་ཅིག་གི་སྒོར་ཁྲི་22ལྷག་ཙམ་ཁ་བསླུས་ཤོར་འདུག
དེང་གི་དུས་སུ།མགོ་སྐོར་འོག་ཏུ་ཚུད་པའི་གནས་ཚུལ་ཡང་སེ་ཐོན་དང་ཐོན་མུས་རེད། དེར་བརྟེན། དེ་རིང་ངེད་རྩོམ་སྒྲིག་པས་སྐུ་ཉིད་ལ་ཁ་བསླུས་སྐོར་གྱི་གནས་ཚུལ་ཞིག་དྲངས་ནས་ཕྱིས་སུ་མགོ་སྐོར་འོག་ཏུ་མི་ཚུད་པའི་དྲན་སྐུལ་ཞུ་རྒྱུ་ཡིན།
          དྲ་ཐོག་ནས་སྤྱི་བདེ་དང་། ཞིབ་དཔྱོད། ཁྲིམས་ཁང་བཅས་ཀྱི་ལས་མིར་བརྫུས་ཏེ་ནག་ཆུའི་བུད་མེད་ཅིག་གི་སྒོར་ཁྲི་22.3ཁ་བསླུས་བརྒྱབ་འདུག
          ཟླ་10ཚེས13ཉིན་གྱི་སྔ་དྲོའི་ཆུ་ཚོད་10པ་ཙམ་ལ། ནག་ཆུ་གྲོང་ཁྱེར་སྙན་རོང་རྫོང་སྤྱི་བདེ་ཅུས་ཉེས་དོན་མྱུལ་ཞིབ་རུ་ཆེན་ལ་ཙེང་ཆེ་གེ་མོའི་གྱོད་དོན་སྙན་སེང་འབྱོར་ནས། ཁོ་མོས་བརྗོད་དོན། 2020ལོའི་ཟླ་10ཚེས་11ཉིན་གྱི་ཉིན་དགུང་ཆུ་ཚོད་12ཙམ་ལ། ང་ལ་ཆབ་མདོ་གྲོང་ཁྱེར་སྤྱི་བདེ་ཅུས་ཀྱི་ཉེན་རྟོག་པ་ཡིན་ཟེར་མཁན་གྱི་ཁ་པར་ཞིག་འབྱོར་བྱུང་། ཁ་པར་ནང་རང་གི་བཟོ་ཚོང་དངུལ་ཁང་གི་རྩིས་ཁྲར་སྒོར་ཁྲི་256བླུགས་པ་འདི་བཙོག་དངུལ་གཙང་བསྒྱུར་གྱི་གྱོད་གཞི་ཞིག་དང་འབྲེལ་བ་འདུག་ཅེས་བརྗོད་པ་དང་། དེ་ནས་ཁ་པར་འདི་ཁྲང་ཧྲ་གྲོང་ཁྱེར་སྤྱི་བདེ་ཅུས་ཉེས་དོན་མྱུལ་ཞིབ་ཉིང་ལག་རུ་ཁག་གི་ཉེན་རྟོག་དཔོན་ཝང་ཧྥུང་ཟེར་བ་ཞིག་ལ་མཐུད་པ་དང་འབྲེལ། དོན་དག་འདི་གསང་བ་བྱེད་དགོས་ཞེས་བཤད་བྱུང་། 
          ཉེན་རྟོག་དཔོན་ཝང་ཧྥུང་ཡིན་ཟེར་མཁན་མི་དེས་ཙེང་ཆེ་གེ་མོའི་QQལ་ཉེན་རྟོག་དཔོན་གྱི་ལག་ཁྱེར་བསྐུར་བ་དང་ཆབས་ཅིག བརྙན་ལམ་ནས་ཙེང་ཆེ་གེ་མོར་མཐོ་རིམ་མི་དམངས་ཞིབ་དཔྱོད་ཁང་གི་ཉེན་རྟོག་དཔོན་ཡེ་ལགས་ཟེར་བ་ཞིག་དང་སྐད་ཆ་ཤོད་རེས་བྱེད་དུ་བཅུག དེའི་སྐབས་ཉེན་རྟོག་དཔོན་ཡེ་ལགས་ཡིན་ཟེར་མཁན་གྱི་མི་དེས་དངུལ་འདི་དག་ལ་ཞིབ་བཤེར་བྱས་ནས། ཙེང་ཆེ་གེ་མོར་ཉེས་པ་མེད་པའི་དཔང་པོ་བྱ་རྒྱུར་ཁ་གཡར་ཏེ། དངུལ་ཁང་གི་རྩིས་ཁྲའི་ནང་གི་དངུལ་ཚང་མ་ང་ཚོས་སྤྲད་པའི་རྩིས་ཁྲར་བསྒྱུར་དགོས་ཞེས་བརྗོད།
          དེར་བརྟེན། ཙེང་ཆེ་གེ་མོས་དྲ་ཐོག་གི་བུན་གཡར་ལས་སྟེགས་དང་གཉེན་ཉེའི་ས་ནས་བསྡོམས་སྒོར་ཁྲི་22.3གཡར་ཏེ། ཁོ་ཚོའི་རྩིས་ཁྲར་བསྒྱུར་རྗེས་ཕ་རོལ་དང་འབྲེལ་བ་བྱེད་ཐུབ་ཀྱི་མེད་པས། ད་གཟོད་རང་ཉིད་ལ་མགོ་སྐོར་ཐེབས་པ་ཤེས་ནས་གྱོད་དོན་སྙན་སེང་ཞུས།