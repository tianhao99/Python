རྩིས་པ་བཀྲ་ཤིས་ནོར་བུ་དུས་བཀག་བཙོན་འཇུག་ལོ12བྱ་རྒྱུའི་ཐག་བཅད་པ།
སྤྱི་ཟླ་5པའི་ཚེས་12ཉིན། བོད་ལྗོངས་ལྷོ་ཁ་གྲོང་ཁྱེར་འབྲིང་རིམ་མི་དམངས་ཁྲིམས་ཁང་གིས་ལྷོ་ཁ་གྲོང་ཁྱེར་ལྷུན་རྩེ་རྫོང་ལྷུན་རྩེ་གྲོང་རྡལ་མི་དམངས་སྲིད་གཞུང་གི་དེ་སྔའི་རྩིས་པ་བཀྲ་ཤིས་ནོར་བུས་ལྐོག་ཟ་བྱས་པའི་ཉེས་པ་བསགས་པ་དང་། གཞུང་དངུལ་གཞན་སྤྱོད་བྱས་པའི་ཉེས་པ་བསགས་པར་ཁྲིམས་བསྒྲགས་བྱས་ཡོད་པ་རེད། ཞུ་སྦྱོར་ཕྱི་མ་བཀྲ་ཤིས་ནོར་བུས་ལྐོག་ཟ་བྱས་པའི་ཉེས་པ་བསགས་པ་དང་། གཞུང་དངུལ་གཞན་སྤྱོད་ཀྱི་ཉེས་པ་བསགས་པ་ཁྲིམས་ལྟར་གཏན་འཁེལ་བྱས་ཤིང་། ནག་ཉེས་དུ་མའི་ཉེས་ཆད་སྡེབ་གཅོད་བྱས་ནས་དུས་བཀག་བཙོན་འཇུག་བཅུ་གཉིས་བྱ་རྒྱུ་མ་ཟད། དངུལ་ཆད་མི་དམངས་ཤོག་སྒོར་ཁྲི་བརྒྱ་དང་བརྒྱད་བཅུ་གཅོད་རྒྱུའི་ཁྲིམས་ཐག་བཅད་པ་དང་། གྱོད་འབྲེལ་ཁྲིམས་འགལ་ཐོབ་ཆ་མི་དམངས་ཤོག་སྒོར་ཁྲི་30ཁྲིམས་ལྟར་གཞུང་བཞེས་བཏང་བ་དང་། དེ་བཀག་ཉར་སྡེ་ཚན་གྱིས་རྒྱལ་མཛོད་ལ་གོང་འབུལ་ཞུས་ཡོད། ཁྲིམས་འགལ་ཐོབ་ཆ་ལྷག་མ་དག་མུ་མཐུད་བདའ་འདེད་བྱེད་བཞིན་ཡོད། བཀྲ་ཤིས་ནོར་བུས་ཁྲིམས་རའི་ཐོག་ཁྲིམས་གཅོད་དང་ལེན་ཞུ་རྒྱུ་དང་། གོང་གཏུག་བྱ་རྒྱུ་མིན་ཞེས་བཤད་འདུག 
          ཞིབ་དཔྱོད་བྱས་པ་ལས་ཤེས་རྟོགས་བྱུང་བར། སྤྱི་ལོ་2012ལོའི་ཟླ་8པ་ནས་སྤྱི་ལོ་2020ལོའི་ཟླ་བ་9པའི་བར། ཞུ་སྦྱོར་ཕྱི་མ་བཀྲ་ཤིས་ནོར་བུས་ལྷུན་རྩེ་རྫོང་ལྷུན་རྩེ་གྲོང་རྡལ་གྱི་རྩིས་པ་དང་དངུལ་གཏོང་ལེན་པའི་འགན་འཁུར་བའི་སྟབས་བདེ་སྤྱད་དེ། ལྷུན་རྩེ་རྫོང་ལྷུན་རྩེ་གྲོང་རྡལ་གྱི་སྲིད་འཛིན་གྲོང་ཚོ་13གྱི་མ་དངུལ་དང་མཉམ་ལས་སྨན་བཅོས་ཀྱི་མ་དངུལ་ལ་དོ་དམ་བྱེད་སྐབས། དངུལ་སྨར་རྩིས་ཁྲར་མི་འགོད་པ་དང་། ཡོང་འབབ་རྩིས་ཁྲར་མི་འགོད་པ། རྩིས་ཁྲ་རྫུན་མ་བཟོ་བ། རྩིས་ཁྲ་བསྐྱར་ཟློས་འགོད་པ་སོགས་བྱ་ཐབས་ལ་བརྟེན་ནས། གཞུང་དངུལ་ཁྲི་620ལྷག་ཙམ་ཧམ་བཟུང་བྱས་པ་དང་། དེ་དག་སྤྱད་ནས་རྒྱན་འགྱེད་དང་། མི་སྒེར་གྱི་ཁང་པ་དང་མཛོད་ཁང་འཛུགས་སྐྲུན། རླངས་འཁོར་ཉོ་བ། མི་གཞན་ལ་གཡར་བ་སོགས་བྱས་ཡོད། སྤྱི་ལོ་2013ལོ་ནས་སྤྱི་ལོ་2015ལོའི་ཟླ་བ་6པའི་བར། ཞུ་སྦྱོར་ཕྱི་མ་བཀྲ་ཤིས་ནོར་བུས་ཤང་གིས་དོ་དམ་བྱེད་པའི་གྲོང་ཚོའི་མ་དངུལ་དང་། མཉམ་ལས་སྨན་བཅོས་ཀྱི་མ་དངུལ་དོ་དམ་བྱེད་པའི་སྟབས་བདེ་སྤྱད་ནས། སྔ་ཕྱིར་གཞུང་དངུལ་སྒོར་ཁྲི་99འཐེན་ནས་བློ་ཆེ་གེ་མོས་ཁེ་གཉེར་བྱ་རྒྱུར་གཡར་བ་རེད། བློ་ཆེ་གེ་མོས་ཁག་སོ་སོར་སྤྱི་ལོ་2015ལོའི་ཟླ་བ་12པའི་ཚེས་15དང་། སྤྱི་ལོ་2016ལོའི་ཟླ་བ་10པ། སྤྱི་ལོ་2018ལོའི་ཟླ་བ་3པའི་ཚེས་6ཉིན་བཅས་ལ་དངུལ་དེ་དག་ཕྱིར་སློག་ཡོད་པ་རེད།
          ཁྲིམས་ཁང་གིས། ཞུ་སྦྱོར་ཕྱི་མ་བཀྲ་ཤིས་ནོར་བུ་ནི་རྒྱལ་ཁབ་ཀྱི་ལས་དོན་མི་སྣ་ཞིག་ཡིན་པའི་ཆ་ནས། ལས་ཀའི་སྟབས་བདེ་སྤྱད་ནས་ཁྱོན་མི་དམངས་ཤོག་སྒོར་ཁྲི་620ལྷག་ཙམ་ཟིན་པའི་སྤྱི་པའི་རྒྱུ་ནོར་ཧམ་བཟུང་བྱས་པ་དང་། གྲངས་འབོར་དེ་ཤིན་ཏུ་ཆེན་པོ་ཡིན་ཞིང་། ཁོ་པའི་བྱ་སྤྱོད་དེ་ལྐོག་ཟའི་ཉེས་བསགས་ཀྱི་ཁོངས་སུ་གཏོགས་པ། འགན་གནས་ཀྱི་སྟབས་བདེ་སྤྱད་དེ་གཞུང་དངུལ་ནང་ནས་ཁྱོན་མི་དམངས་ཤོག་སྒོར་ཁྲི་99འཐེན་ཏེ་མི་གཞན་ལ་ཁེ་གཉེར་བྱ་རྒྱུར་གཡར་བ་དང་། དེའི་གྲངས་འབོར་ཤིན་ཏུ་ཆེ་བས། བྱ་སྤྱོད་དེ་གཞུང་དངུལ་གཞན་སྤྱོད་ཀྱི་ཉེས་བསགས་ཀྱི་ཁོངས་སུ་གཏོགས་པ། ཞུ་སྦྱོར་ཕྱི་མ་བཀྲ་ཤིས་ནོར་བུ་མི་གཅིག་གིས་ཉེས་པ་མང་པོ་བསགས་པས་ནག་ཉེས་དུ་མའི་ཉེས་ཆད་སྡེབ་གཅོད་བྱ་དགོས་པའི་ངོས་འཛིན་བྱས་ཡོད། ཞུ་སྦྱོར་ཕྱི་མ་བཀྲ་ཤིས་ནོར་བུ་ཁྲིམས་ལ་སྦྱར་རྗེས། ཁོ་པས་ལྐོག་ཟ་བྱས་པ་དང་གཞུང་དངུལ་གཞན་སྤྱོད་བྱས་པའི་ཉེས་བསགས་གནས་ཚུལ་ཇི་མ་ཇི་བཞིན་དུ་ཁས་ལེན་བྱས་པ་དང་། ནག་ཉེས་ཁས་ལེན་དང་ཆད་གཅོད་ཁས་ལེན་གྱི་མིང་རྟགས་བཀོད་པས། ཁྲིམས་ལྟར་ཆད་གཅོད་ཡང་དུ་བཏང་ནས། གོང་གསལ་གྱི་ཁྲིམས་ཐག་དེ་བཅད་ཡོད་པ་རེད། 
          དེའི་གོང་ཁྲིམས་ཁང་གིས་སྤྱི་ལོ་2021ལོའི་ཟླ་བ་4པའི་ཚེས་23ཉིན་གྱོད་གཞི་དེར་ཡོངས་བསྒྲགས་འདྲི་གཅོད་བྱས་ཡོད་པ་དང་། ཉེས་བསགས་ཀྱི་དོན་དངོས་དང་། ངོ་བོ། བྱུང་རིམ་བཅས་ལ་གཞིགས་པ་དང་། ཉེས་དོན་བཅའ་ཁྲིམས་དང་ཉེས་དོན་གཏུག་བཤེར་བཅའ་ཁྲིམས་སོགས་ཀྱི་གཏན་འབེབས་ལྟར། དུས་ཐོག་དང་། ཡོངས་བསྒྲགས། བཏང་སྙོམས། གཞུང་དྲང་བཅས་ཀྱི་སྒོ་ནས་འདྲི་གཅོད་བྱས་པ་དང་། ཞུ་སྦྱོར་ཕྱི་མ་བཀྲ་ཤིས་ནོར་བུའི་བཤེར་རྩོད་དག་འབུད་དབང་ཆར་འགན་སྲུང་གང་ལེགས་བྱས་ཡོད་པ་རེད། 
རྩོམ་སྒྲིག་པ། བདེ་སྒྲོལ།