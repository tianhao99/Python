ཀྲུང་གོ་གུང་ཁྲན་ཏང་མཚོ་སྔོན་ཞིང་ཆེན་འཐུས་མི་ཚོགས་ཆེན་ཐེངས་བཅུ་གསུམ་པའི་སྟེང་གི་སྙན་ཞུ།༼ ༤༽
༼   ༤ ༽
“ཏན་ཏན་ཏིག་ཏིག་བཞི”ཡི་བླང་བྱ་གལ་ཆེན་ཁྱོན་ཡོངས་ནས་དངོས་འབེབས་བྱས་ཏེ། འབྱོར་ཕྱུག་དཔལ་ཡོན་འཆམ་མཐུན་མཛེས་སྡུག་གི་མཚོ་སྔོན་གསར་པ་འཛུགས་སྐྲུན་བྱེད་པའི་ཆེད་དུ་འབད་བརྩོན་བྱེད་དགོས།
——ཀྲུང་གོ་གུང་ཁྲན་ཏང་མཚོ་སྔོན་ཞིང་ཆེན་འཐུས་མི་ཚོགས་ཆེན་ཐེངས་བཅུ་གསུམ་པའི་སྟེང་གི་སྙན་ཞུ།
          དྲུག་པ། ཏན་ཏན་ཏིག་ཏིག་གིས་ཏང་ནང་གི་ཆབ་སྲིད་འཚོ་བར་ཤུགས་སྣོན་དང་ཚད་ལྡན་དུ་བཏང་སྟེ། བློ་བརྟན་འགྱུར་མེད་ཀྱིས་ཕྱོགས་ཡོངས་ནས་ཏང་བཅོས་སྐྱོང་ནན་མོ་བྱེད་པར་སྐུལ་འདེད་བྱེད་དགོས།
          ཁྱོན་ཡོངས་ནས་ཏང་བཅོས་སྐྱོང་ནན་མོ་བྱེད་ན་གནད་འགག་ནི་ནན་མོ་བྱེད་རྒྱུ་དེ་ཡིན་ལ། གཟབ་ནན་བྱེད་ཚད་སྔར་ལས་ལྷག་ཏུ་འགྲོ་བ་དང་། ང་ཚོས་ངེས་པར་ངོས་ཟིན་གསལ་པོ་ཡོད་དགོས་པ་དང་རང་རྟོགས་ཀྱིས་རེ་བ་ནན་མོ་འདོན་དགོས། ཏན་ཏན་ཏིག་ཏིག་གིས་ཏང་ནང་གི་ཆབ་སྲིད་འཚོ་བར་ཤུགས་སྣོན་དང་ཚད་ལྡན་དུ་གཏོང་བ་ནི་སྤྱི་ཁྱབ་ཧྲུའུ་ཅི་ཞི་ཅིན་ཕེན་མཚོ་སྔོན་དུ་བྱ་བར་རྟོག་དཔྱོད་དུ་ཕེབས་སྐབས་གསུང་བའི་བླང་བྱ་གལ་ཆེན་ཞིག་ཡིན་པས། ང་ཚོས་སློབ་སྦྱོང་བྱས་ནས་གོ་བ་གཏིང་ཟབ་ཏུ་ལེན་པ་དང་རང་རྟོགས་ཀྱིས་ལག་བསྟར་དངོས་འབེབས་བྱས་ཏེ། “སྐྱེ་ཁམས་གཉིས”མཉམ་དུ་འཛིན་པ་རྒྱུན་འཁྱོངས་དང་། “འགན་འཁྲི་གཉིས”མཉམ་དུ་ཁུར་པ། རང་བྱུང་སྐྱེ་ཁམས་ལ་སྲུང་སྐྱོབ་བྱེད་པའི་མཚུངས་སུ་ཆབ་སྲིད་སྐྱེ་ཁམས་ཐད་ཀྱི་ཆུ་བོ་གཙང་ཞིང་རི་བོ་སྔོ་ལྗང་ཞིག་བསྐྲུན་དགོས།
          (གཅིག) རིགས་པའི་གཞུང་ལུགས་ཀྱི་དྲག་ཆས་གོ་གནས་འབུར་ཐོན་ཡིན་སར་འཇོག་དགོས། མཚོ་སྔོན་གྱི་ལས་དོན་མཐའ་དག་ཐད་མུ་མཐུད་དུ་གྲུབ་འབྲས་གསར་པ་དང་གསར་གཏོད་གསར་པ་ལྡན་པ་ནི། མདོར་དེད་ན་སྤྱི་ཁྱབ་ཧྲུའུ་ཅི་ཞི་ཅིན་ཕེན་གྱི་གསུང་བཤད་གལ་ཆེན་རབ་དང་རིམ་པའི་དགོངས་དོན་གྱི་ཚན་རིག་གི་མཛུབ་ཁྲིད་ལ་རག་ལས་ཡོད། དེང་སྐབས་དང་ཕྱིན་ཆད། ང་ཚོས་ཐོག་མཐའ་བར་གསུམ་དུ་གསུང་བཤད་གལ་ཆེན་རབ་དང་རིམ་པར་སློབ་སྦྱོང་བྱེད་དགོས་པ་དེ་འགན་ཁུར་གཙོ་བོར་བཟུང་སྟེ་འགྱུར་བ་མེད་པར་ལག་བསྟར་བྱེད་དགོས། “སློབ་པ་གཉིས་དང་བྱེད་པ་གཅིག”ཐེག་བྱད་བྱས་ཏེ། འགན་འཁྲི་དང་སེམས་བསམ་པའི་སྟེང་ནས་སློབ་སྦྱོང་བྱེད་དགོས་ལ། བདེན་ལུགས་ལ་སྙེག་པའི་འདུན་མས་སློབ་སྦྱོང་བྱེད་དགོས། དགོངས་དོན་གཏིང་ཟབ་པའི་སྒོ་ནས་ངོས་ཟིན་དང་། ཧུར་ཐག་གིས་ལངས་ཕྱོགས་དང་བྱེད་ཐབས་རྟོགས་པར་བྱས་ནས། བསམ་བློ་དང་བྱ་བའི་དངོས་ཡོད་འབྲེལ་བ་དམ་ཟབ་བྱས་ཏེ། གོ་བ་གཏིང་ཟབ་མོ་ལེན་པའི་སློབ་སྦྱོང་ཁྲོད་ཁ་ཕྱོགས་དང་རིགས་ལམ། དྲིས་ལན་འཚོལ་བར་འབད་དགོས། དོན་འཁྱོལ་མཐར་ཕྱིན་བྱེད་པའི་ལག་ལེན་དང་། མི་དམངས་ལ་ཞབས་འདེགས་ཞུ་བའི་གོ་རིམ་ཁྲོད་ནས། ཕུགས་བསམ་ལ་འགྱུར་བ་མེད་པར་ཏང་གཤིས་གསོ་སྐྱོང་ལ་ཤུགས་སྣོན་པ་དང་ཆབ་སྲིད་ཀྱི་གོ་རྟོགས་ཇེ་མཐོར་བཏང་ནས། བྱ་བའི་འགག་སྒོ་འབྱེད་པའི་བྱེད་ཐབས་རྙེད་དགོས།
          (གཉིས) རྒྱུན་འཁྱོངས་ལྷོད་མེད་ངང་ཏང་ནང་གི་ཆབ་སྲིད་འཚོ་བ་ནན་སྐྱོང་བྱེད་དགོས། ནན་ཏན་སྒོས《རྣམ་པ་གསར་པའི་འོག་ཏང་ནང་གི་ཆབ་སྲིད་འཚོ་བའི་སྐོར་གྱི་ཚད་གཞི་འགའ》དང《ཀྲུང་གོ་གུང་ཁྲན་ཏང་གི་ཏང་ནང་གི་ལྟ་སྐུལ་སྲོལ་ཡིག》སློབ་སྦྱོང་མཐར་ཕྱིན་བྱས་ཏེ། ཆབ་སྲིད་ཕུགས་བསམ་བརྟན་པོ་འཛུགས་སྐྲུན་དང་། ཆབ་སྲིད་ཁ་ཕྱོགས་ཡང་དག་པར་འཛིན་པ། ཆབ་སྲིད་ལངས་ཕྱོགས་བརྟན་པོ། ཆབ་སྲིད་སྒྲིག་ཁྲིམས་ནན་ཏན་སྒོས་བརྩི་སྲུང་བཅས་བྱེད་དགོས། ཏང་ནང་གི་ཆབ་སྲིད་འཚོ་བའི་གཏན་འཁེལ་སྣ་ཚོགས་ལག་བསྟར་ནན་མོ་བྱེད་པ་དང་། ནང་དོན་རྒྱུན་ཆད་མེད་པར་ཕུན་སུམ་ཚོགས་པར་གཏོང་བ། རྣམ་པ་དང་བྱེད་ཐབས་གསར་སྐྲུན་བྱེད་པ་བཅས་ཀྱིས། འགུག་ཤུགས་དང་ཕན་ནུས་རང་བཞིན་ཇེ་དྲག་ཏུ་བཏང་ནས། སློབ་སྦྱོང་མཐོར་འདེགས་དང་སེམས་གཏམ་བཤད་ས། སྐྱོན་བརྗོད་བྱེད་ས། བསམ་བློ་བརྗེ་རེས། ཏང་གཤིས་སྦྱོང་བརྡར་གྱི་ཕན་ལྡན་ལས་སྟེགས་སུ་བསྐྲུན་ཏེ། དངོས་གནས་ཏང་ནང་གི་ཆབ་སྲིད་འཚོ་བའི་ཆབ་སྲིད་རང་བཞིན་དང་དུས་རབས་རང་བཞིན། རྩ་དོན་རང་བཞིན། འཐབ་འཛིང་རང་བཞིན་ཇེ་དྲག་ཏུ་གཏོང་དགོས། ཁྱོན་ཡོངས་ནས་ཏང་ནང་གི་ལྟ་སྐུལ་འགན་འཁྲི་དོན་འཁྱོལ་བྱེད་པ་དང་། ཏང་ནང་གི་ལྟ་སྐུལ་དང་མི་དམངས་ཀྱི་ལྟ་སྐུལ་ཟུང་འབྲེལ་བྱས་ཏེ། གནད་དོན་རྙེད་པ་དང་ཡོ་བསྲང་བྱེད་པའི་ནུས་ལྡན་གྱི་ནང་རྐྱེན་ཆགས་སུ་འཇུག་དགོས། ལྟ་སྐུལ་དྲ་བ་བཙུགས་ཏེ། ལྟ་སྐུལ་ནུས་ཤུགས་གཅིག་ཏུ་འགྲིལ་བར་བྱེད་པ་དང་། ལྟ་སྐུལ་གྱི་དངོས་ཕན་ཇེ་དྲག་ཏུ་གཏོང་དགོས།
          (གསུམ) བྱང་ཚད་མཐོ་བའི་ལས་བྱེད་པའི་དཔུང་སྡེ་དང་འཇོན་མིའི་དཔུང་སྡེ་འཛུགས་སྐྲུན་བྱེད་དགོས། ཡིད་ཆེས་བརྟན་པོ་དང་ཏང་ལ་བློ་དཀར་བ་དེ་བླང་བྱ་དང་པོར་བཟུང་ནས། ཆབ་སྲིད་སྟེང་དུ་བློ་གཏད་ཆོག་པ་དང་མེས་རྒྱལ་གྱི་གཅིག་གྱུར་ལ་སྲུང་སྐྱོབ་རྦད་ཆོད་བྱེད་པ། མངའ་ཁོངས་ཕྱི་ནང་གི་དགྲར་འཛིན་སྟོབས་ཤུགས་ལ་འཐབ་རྩོད་བྱེད་ཕོད་མཁན་ཤུགས་ཆེན་པོས་འདེམ་བསྐོ་བྱེད་དགོས་ལ། “ཏན་ཏན་ཏིག་ཏིག་བཞི”ཡི་བླང་བྱ་ཆེན་པོ་དངོས་འབེབས་བྱེད་དུས་འགན་ཁུར་ཕོད་ལ་བྱས་རྗེས་ངོ་མ་བཞག་པ། ཡུན་རིང་བོར་གཞི་རིམ་གྱི་ལས་ཡུལ་དང་པོ་དང་ཁུ་སིམ་པར་ལུས་འབུལ་བྱས་པ་བཅས་ཀྱི་ལས་བྱེད་པ་དམིགས་སུ་བཟུང་སྟེ་མི་བཀོལ་སྤྱོད་ཀྱི་ཁ་ཕྱོགས་གསལ་པོ་ཞིག་ཆགས་སུ་འཇུག་དགོས། རྗེས་གྲབས་ལས་བྱེད་པའི་དཔུང་སྡེ་འཛུགས་སྐྲུན་བྱེད་པར་ཤུགས་སྣོན་དགོས་པ་དང་། གཙོ་བོ་སྐྱེད་སྲིང་བྱེད་པའི་སྟེང་དུ་འབད་དགོས། ཁྲུའུ་རིམ་པའི་ལས་བྱེད་པ་ཕུལ་བྱུང་ཅན་བརྗེ་རེས་དང་ན་གཞོན་ལས་བྱེད་པ་ཕུལ་བྱུང་ཅན་གཞི་རིམ་དུ་འགྲོ་བ། མགོ་ཁྲིད་ལས་བྱེད་པའི་ཆེད་ལས་ནུས་པ་མཐོར་འདེགས། ལས་བྱེད་པའི་དཔུང་སྡེའི་མགོ་ཁུངས་ལས་གྲྭ་སོགས་ལག་བསྟར་བྱས་ཏེ། རིམ་པ་སོ་སོའི་མགོ་ཁྲིད་ཚན་ཁག་དང་ལས་བྱེད་པའི་དཔུང་སྡེ་འཛུགས་སྐྲུན་ལ་གཅིག་གྱུར་འཆར་འགོད་སྒོས་སྐུལ་འདེད་བྱེད་དགོས། གཟབ་ནན་གྱི་སྒྲིག་ལམ་གྱིས་ལས་བྱེད་པར་གཅུན་སྡོམ་བྱེད་པ་དང་། ལས་བྱེད་པར་དོ་དམ་བྱེད་པའི་གཏན་འབེབས་སྣ་ཚོགས་ལག་བསྟར་ནན་མོ་བྱེད་པ། རྩ་དོན་བརྗོད་པ་ལས་འབྲེལ་བ་མི་བརྗོད་པ་བཅས་བྱས་ཏེ། ལས་བྱེད་པའི་སེམས་སུ་སྐྲག་ས་ཡོད་པ་དང་གཏམ་གླེང་ལ་འཛེམ་དོགས་བྱེད་པ། བྱ་སྤྱོད་ལ་ཚད་བཀག་ལྡན་པ་བཅས་བྱེད་དགོས། བཅོས་བསྒྱུར་ལ་རྒྱབ་སྐྱོར་བྱེད་པ་དང་གསར་སྐྲུན་ལ་སྐུལ་མ་གཏོང་བ། ཕམ་པར་དཀྱེལ་ཡངས་སྒོམ་པ་བཅས་ནོར་འཁྲུལ་ཡོ་བསྲང་བྱེད་པའི་ནང་རྐྱེན་འཛུགས་པ་དང་འཐུས་ཚང་དུ་གཏོང་དགོས། ལས་བྱེད་པར་དོ་དམ་ནན་མོ་དང་སྤྲོ་སེམས་འཁོལ་བའི་ངང་ཐུགས་ཁུར་བྱེད་པ་ཟུང་འབྲེལ་བྱས་ནས། ས་བབ་མཐོ་བའི་ས་ཁུལ་གྱི་ལས་བྱེད་པ་བརྗེ་རེས་དང་ཟླ་ཕོགས་མི་གཅོག་པར་ངལ་གསོ་བ། བདེ་ཐང་ལུས་བཤེར། འབྲེལ་ཡོད་ཀྱི་ཐོབ་ཐང་སོགས་ཀྱི་ལམ་ལུགས་འཐུས་ཚང་དུ་བཏང་སྟེ། རྒྱ་ཆེའི་ལས་བྱེད་པར་སེམས་བདེ་མོས་ལས་རྐང་དུ་བྱ་བ་བསྒྲུབ་ཏུ་འཇུག་དགོས། བུད་མེད་ལས་བྱེད་པ་དང་གྲངས་ཉུང་མི་རིགས་ཀྱི་ལས་བྱེད་པ། ཏང་ཕྱིའི་ལས་བྱེད་པ་སྐྱེད་སྲིང་བྱེད་པར་མཐོང་ཆེན་བྱེད་དགོས། བརྩེ་སེམས་ལྡན་པའི་ངང་ལས་བྱེད་པ་རྒན་པ་དང་མཚོ་སྔོན་ལ་རོགས་སྐྱོར་བྱེད་པའི་ལས་བྱེད་པའི་བྱ་བ་ལེགས་སྒྲུབ་བྱེད་དགོས།
          མཚོ་སྔོན་གསར་པ་བསྐྲུན་པ་ནི། མཐོ་སྒང་དུ་རྐང་ཚུགས་པ་དང་མཐོ་སྒང་འཛུགས་སྐྲུན། མཐོ་སྒང་ལ་ལུས་འབུལ་བྱེད་པའི་བྱང་ཚད་མཐོ་བའི་འཇོན་མི་ཁྲི་སྟོང་མང་པོ་དང་འབྲལ་ཐབས་མེད། ཏང་གིས་འཇོན་མིར་དོ་དམ་བྱེད་པའི་རྩ་དོན་རྒྱུན་འཁྱོངས་དང་ཤུགས་ཆེན་སྒོས་འཇོན་མིར་བརྟེན་ནས་ཞིང་ཆེན་སྟོབས་ལྡན་དུ་གཏོང་བའི་འཐབ་ཇུས་ལག་བསྟར། འཇོན་མི་འདྲེན་པའམ་སྐྱེད་སྲིང་། བཀོལ་སྤྱོད་ཀྱི་གོང་སྤེལ་ནང་རྐྱེན་འཐུས་ཚང་དུ་གཏོང་བ་བཅས་བྱས་ཏེ། ནུབ་རྒྱུད་ས་ཁུལ་གྱི་ཤུགས་རྐྱེན་ལྡན་པའི་འཇོན་མིའི་ཞིང་ཁམས་གང་ནུས་སྒོས་བསྐྲུན་དགོས། འཇོན་མི་གོང་སྤེལ་གྱི་ཐེག་བྱད་གསར་གཏོད་བྱས་ཏེ། “རྩེ་གྲས་གསར་གཏོད་འཇོན་མི་སྟོང་གི་འཆར་གཞི”ཡིས་སྣེ་ཁྲིད་པ་དང་། “འབྲིང་རིམ་དང་དམའ་རིམ་འཇོན་མི་སྐྱེད་སྲིང་བྱེད་པའི་འཆར་གཞི”རྨང་གཞི་བྱེད་པ། སྐྱེ་ཁམས་ཁོར་སྲུང་སོགས་ཁོངས་གཏོགས་གལ་ཆེན་བཅུའི“འཇོན་མི་ཁྲི་སྟོང་མང་པོ་ནང་འདྲེན་དང་སྐྱེད་སྲིང་བྱེད་པའི་བཟོ་འགོད”རྒྱབ་རྟེན་དུ་འཛིན་པ། ཞི་འཇམ་སྒོས་འཇོན་མི་ནང་འདྲེན་དང་རིག་སྟོབས་ཀྱིས་མཚོ་སྔོན་ལ་རྒྱབ་སྐྱོར་བྱེད་པའི་ཕྱོགས་གཉིས་ཀྱི་འཇོན་མི་ནང་འདྲེན་དང་སྐྱེད་སྲིང་བྱེད་པའི་མ་ལག་ཆགས་སུ་བཅུག་སྟེ། མཚོ་སྔོན་གསར་པ་བསྐྲུན་པར་འཇོན་མི་དང་རིག་སྟོབས་ཀྱི་རྒྱབ་སྐྱོར་འདོན་སྤྲོད་བྱེད་དགོས། རིམ་པ་སོ་སོའི་ཏང་ཨུས་ངལ་རྩོལ་ལ་བརྩི་འཇོག་དང་ཤེས་ཡོན་ལ་བརྩི་འཇོག འཇོན་མིར་བརྩི་འཇོག གསར་གཏོད་ལ་བརྩི་འཇོག་བཅས་བྱེད་པའི་བྱེད་ཕྱོགས་བརྟན་པོ་བཙུགས་ཏེ། སྤྱི་ཚོགས་ཡོངས་སུ་འཇོན་མི་ངོས་ཟིན་པ་དང་དགའ་ཞེན་བྱེད་པ། བཀོལ་སྤྱོད་བྱེད་པའི་སྣང་ཚུལ་སྟུག་པོ་ཞིག་བསྐྲུན་ནས། མཚོ་སྔོན་འདི་འཇོན་མི་སྣ་ཚོགས་ཀྱིས་ཤེས་རིག་ངོམ་པ་དང་ཕུགས་བསམ་མངོན་འགྱུར་བྱེད་པའི་གནས་མཆོག་ཅིག་ཏུ་བསྒྱུར་དགོས།
          (བཞི) བསྟུད་མར“གཞི་གསུམ”འཛུགས་སྐྲུན་ལ་སྐུལ་འདེད་བྱེད་དགོས། གཞི་རིམ་གྱི་རྩ་འཛུགས་སྲ་བརྟན་དུ་གཏོང་དགོས། ཞང་དང་གྲོང་རྡལ་གྱི“ཡོད་པ་བརྒྱད”ཀྱི་བཟོ་འགོད་ཡོངས་སུ་ཁེབས་པར་སྐུལ་འདེད་གཏོང་བ། “འབྲེལ་དྲ＋མཚོ་སྔོན་གྱི་ཏང་འཛུགས”ཀྱི་རྣམ་པ་གསར་པ་གསར་སྐྲུན་བྱེད་པ། རོང་འབྲོག་ཁུལ་དང་སྤྱི་དབང་ལམ་ལུགས་མ་ཡིན་པའི་ཁེ་ལས། སྤྱི་ཚོགས་རྩ་འཛུགས་བཅས་ནས་ཏང་ཡོན་སྡུད་ལེན་བྱེད་པའི་ཤུགས་ཚད་ཇེ་དྲག་ཏུ་གཏོང་བ་དང་། སྡེ་བའི(ཧྲེ)ལས་བྱེད་པའི་གླ་ཕོགས་འཕར་བའི་ནང་རྐྱེན་འཐུས་ཚང་དུ་གཏོང་བ། འགན་ཕོག་པའི་སྡེ་བའི་ལས་བྱེད་པ་དང་རོང་འབྲོག་ཁུལ་གྱི“རྒན་གསུམ”མི་སྣའི་འཚོ་བའི་ཁ་གསབ་ཀྱི་ཚད་གཞི་ཇེ་མཐོར་གཏོང་དགོས། སྒྲིག་ལམ་ལྷོད་ཅིང་ལས་དོན་མི་བསྒྲུབ་པའི་རོང་འབྲོག་ཁུལ་གྱི་གཞི་རིམ་ཏང་རྩ་འཛུགས་ལ་དམིགས་ནས། ཧྲུའུ་ཅི་དང་པོ་ཆེད་མངགས་དང་སྡེ་བའི་ལས་བྱེད་པར་སློབ་གསོ་དང་ཟབ་སྦྱོང་བྱེད་པར་ཤུགས་སྣོན། བྱ་བའི་ལམ་ལུགས་འཐུས་ཚང་དུ་བཏང་ནས་དག་ཐེར་མཐོར་འདེགས་བྱེད་པ་བཅས་ཀྱིས། རོང་འབྲོག་ཁུལ་གྱི་གཞི་རིམ་ཏང་རྩ་འཛུགས་དེ་རིགས་སོ་སོའི་མང་ཚོགས་མཐུན་སྒྲིལ་བྱས་ནས་འཕེལ་རྒྱས་དང་འཆམ་མཐུན་ལ་སྐུལ་འདེད་དང་ཁ་བྲལ་ལ་ངོ་རྒོལ་དང་བརྟན་འཇགས་ལ་སྲུང་སྐྱོབ་བྱེད་པའི་འཐབ་འཛིང་གི་བཙན་རྫོང་ལྟ་བུར་བསྒྱུར་དགོས། རྨང་གཞིའི་བྱ་བ་སྲ་བརྟན་དུ་གཏོང་དགོས། རྨང་གཞིའི་བྱ་བ་ཚད་ཐིག་ཏུ་བསླེབ་པའི་བྱ་འགུལ་གཏིང་ཟབ་ཏུ་སྤེལ་བ་དང་། མ་ལག་དང་ལས་རིགས་དང་རྫོང་ཁོངས་བཅས་བགོས་ནས་མཁར་གྲོང་ལ་ཁེབས་པ་དང་། གོང་འོག་སྦྲེལ་བའི་ཕྱོགས་བསྡུས་ཞབས་ཞུ་སྟེགས་བུ་འཛུགས་སྐྲུན་བྱེད་པ། གཞི་རིམ་རྩ་འཛུགས་ཀྱི་འགན་ནུས་ཚད་ལྡན་དུ་གཏོང་བ། ལས་རྐང་འགན་འཁྲི་ལམ་ལུགས་ཁྱབ་གདལ་དུ་གཏོང་བ། ལས་ཁུངས་ཀྱི་ཕྱོད་ནུས་ཞིབ་བཤེར་བྱེད་ཤུགས་ཇེ་དྲག་ཏུ་གཏོང་བ། བསྟུད་མར་སྒྱིད་ལུག་དང་ལེ་ལོའི་སྣང་ཚུལ་བཅོས་སྐྱོང་བྱེད་པ་བཅས་ཀྱིས། བྱ་བ་སྣ་ཚོགས་ཞིབ་ཚགས་ཡིན་ཞིང་ཕན་ནུས་མཐོ་བའི་ངང་བསྒྲུབ་པར་སྐུལ་འདེད་གཏོང་དགོས། གཞི་རྩའི་ནུས་པ་མཐོར་འདེགས་གཏོང་དགོས། ཆབ་སྲིད་ནུས་པ་དང་ཀུན་སྤྱོད་ནུས་པ། ཆེད་ལས་ནུས་པ་བཅས་ཀྱི་འཛུགས་སྐྲུན་ལ་ཤུགས་སྣོན་པར་དམིགས་ནས། ལས་རྐང་མི་འདྲ་བའི་དགོས་མཁོ་ལྟར་གཙོ་བོ་ཏང་གི་ལམ་ཕྱོགས་དང་བྱེད་ཕྱོགས། སྲིད་ཇུས་བཅས་དོན་འཁྱོལ་བྱེད་པའི་ནུས་པ་ དང་། ལས་རྐང་ཐོག་གི་འགན་ཁུར་ལེགས་པར་འཁུར་བ་དང་རང་བབས་ཀྱི་བྱ་བ་ལེགས་པར་བསྒྲུབ་པའི་ནུས་པ། མང་ཚོགས་ལ་འབྲེལ་འདྲིས་བྱེད་པ་དང་མང་ཚོགས་ཀྱི་བྱ་བ་ལེགས་པར་བསྒྲུབ་པའི་ནུས་པ། གནད་དོན་ཐག་གཅོད་པ་དང་བྱ་བ་དངོས་འབེབས་བྱེད་པ་བཅས་ཀྱི་ནུས་པ་མཐོར་འདེགས་བྱེད་དགོས།
          (ལྔ) སྲོལ་བཟང་སྒྲིག་གཅུན་མུ་མཐུད་དུ་གཏིང་ཟབ་ཏུ་སྤེལ་དགོས། ཏང་གི་ཚོགས་ཆེན་ཐེངས་བཅོ་བརྒྱད་པ་ནས་བཟུང་། སྤྱོད་ཚུལ་བསྒྱུར་བཅོས་དང་རུལ་སུངས་ལ་ཆད་པ་བཅད་པ་བརྒྱུད་ཏང་སེམས་དང་དམངས་སེམས་གཅིག་ཏུ་བསྡུས་པ་དང་། ཏང་དང་མི་དམངས་མང་ཚོགས་ཀྱི་བར་ཐག་ཉེ་རུ་བཏང་བར་ང་ཚོར་ངེས་ཤེས་ཟབ་མོ་སྐྱེས་ཡོད། སྲོལ་བཟང་སྒྲིག་གཅུན་ངེས་པར་དུས་ཡུན་རིང་པོའི་ཆབ་སྲིད་ཀྱི་ལས་འགན་གཙོ་བོ་ཞིག་ཏུ་བརྩིས་ནས་ལྷོད་མེད་རྒྱུན་སྲུང་བྱེད་དགོས། མི་གཙང་སྲོལ་ངན་ཀུན་ལ་ཁ་གཏད་བྱེད་ཕོད་པ་དང་། “སྤྱོད་ཚུལ་བཞི”ཡི་གནད་དོན་མགོ་བུད་མ་ཐག་ཐག་གཅོད་པ། “སྤྱོད་ཚུལ་བཞི”ཡི་གནད་དོན་ལྐོག་གྱུར་གཞན་འགྱུར་དང་ཕྱིར་ལྡོག་པ་མཐའ་གཅིག་ཏུ་སྔོན་འགོག་བྱེད་དགོས། བརྟག་དཔྱད་ཞིབ་འཇུག་གི་ལས་སྲོལ་དར་སྤེལ་གཏོང་བ་དང་། མང་ཚོགས་ལ་འབྲེལ་འདྲིས་བྱེད་པའི་བྱེད་ཐབས་ལེགས་བཅོས་དང་གསར་སྐྲུན་བྱེད་པ། ལས་བྱེད་པ་གཞི་རིམ་དུ་འགྲོ་བ་དང་བྱ་བ་དངོས་ཐོག་ཏུ་འབབ་པར་བྱས་ཏེ། ནམ་ཡང་མང་ཚོགས་དང་ཁ་མི་འབྲལ་བའི་སྦྲེལ་ཐག་བཟོ་དགོས། གནོན་ཤུགས་ཆེ་བའི་རྣམ་པ་མུ་མཐུད་དུ་རྒྱུན་སྲུང་བྱེད་པ་དང་། རུལ་སུངས་ཀྱི་གནད་དོན་ནི་གཅིག་བྱུང་ན་གཅིག་ཐག་གཅོད་བྱེད་དགོས། ལྟ་ཞིབ་མྱུལ་དཔྱད་བྱ་བ་གཏིང་ཟབ་ཏུ་སྤེལ་ནས“རྣོ་གྲི་ངར་མ”ཡི་བྱེད་ནུས་འདོན་སྤེལ་བྱེད་པ། ལྟ་སྐུལ་སྒྲིག་བསྟར་གྱི“རྣམ་པ་བཞི”སྤྱད་ནས་རུལ་སུངས་ལ་རྒོལ་རྡུང་དྲག་པོ་ཐེབས་པའི་རྣམ་པ་སྲ་བརྟན་དུ་གཏོང་དགོས། སྒྲིག་འགལ་ཁྲིམས་འགལ་གྱི་གྱོད་གཞི་ཀུན་ལ་དྲིལ་སྒྲོག་བྱེད་ཤུགས་ཇེ་ཆེར་གཏོང་བ་དང་སློབ་གསོའི་གསལ་འདེབས་བྱ་འགུལ་སྤེལ་བ། གྱོད་དོན་ལ་བརྟེན་ནས་ཁྲིམས་འགྲེལ་བར་གཙིགས་མཐོང་བྱེད་པ་དང་། དཔེ་མཚོན་ཅན་ཀུན་དྲི་ལ་སྒྲོག་བྱེད་པ་རྒྱུན་ལྡན་གཏོང་བ་དང་གླེང་མོལ་བྱེད་པ་རྒྱུན་ལྡན་དུ་གཏོང་བ། ཉེན་བརྡ་དང་སློབ་གསོ་རྒྱུན་ལྡན་དུ་གཏོང་བ་བཅས་བྱེད་དགོས། ཏང་སྲོལ་སྲིད་གཙང་འཛུགས་སྐྲུན་གྱི་དྲིལ་སྒྲོག་བྱེད་ཤུགས་ཇེ་ཆེར་གཏོང་བ་དང་། ཏང་ཡོན་ལས་བྱེད་པར་སློབ་གསོ་དང་སྣེ་ཁྲིད་དེ་གུང་ཁྲན་ཏང་མིའི་ཉམས་རྟོགས་ཇེ་མཐོར་གཏོང་བ་དང་། ཡ་རབས་སྤྱོད་ལེགས་དང་སྐྱོན་བྲལ་ངང་འཚོ་བའི་དགའ་ཕྱོགས་རྒྱུན་སྲུང་བྱེད་དགོས། ཕྱོགས་ཡོངས་ནས་ཏང་སྐྱོང་ནན་མོ་བྱེད་པ་གཞི་རིམ་དུ་བསྐྱོད་པར་སྐུལ་འདེད་དང་། མང་ཚོགས་ཀྱི་ཉེ་འགྲམ་གྱི་རུལ་སུངས་གནད་དོན་ཐག་གཅོད་ནན་མོ་བྱེད་པ་བཅས་ཀྱིས། མང་ཚོགས་ལ་དུས་རྒྱུན་དུ་ཕྱོགས་ཡོངས་ནས་ཏང་སྐྱོང་ནན་མོ་བྱས་པའི་གྲུབ་འབྲས་གསར་པ་མཐོང་དུ་འཇུག་དགོས།
“ཏན་ཏན་ཏིག་ཏིག་བཞི”ཡི་བླང་བྱ་གལ་ཆེན་དངོས་འབེབས་ལེགས་པོ་བྱས་ཏེ། ཚད་མཐོན་པོའི་སྒོ་ནས་ཕྱོགས་སོ་སོའི་ཧུར་བརྩོན་རང་བཞིན་སྐུལ་སློང་ཆེན་པོ་བྱེད་དགོས། ཏང་གི་མགོ་ཁྲིད་དང་མི་དམངས་ཀྱིས་རང་ཁྱིམ་རང་བདག་བྱེད་པ་དེ་ཁྲིམས་ལྟར་རྒྱལ་ཁབ་སྐྱོང་བ་དང་གཅིག་གྱུར་མཐོན་པོ་བྱེད་པ་དང་། སྤྱི་ཚོགས་རིང་ལུགས་ཀྱི་དམངས་གཙོ་ཆབ་སྲིད་ཤུགས་ཆེན་པོས་འཕེལ་རྒྱས་སུ་གཏོང་བ། མི་དམངས་མང་ཚོགས་ཀྱི་གཙོ་བདག་ནུས་པ་འདོན་སྤེལ་གང་ལེགས་བྱེད་པ་བཅས་བྱས་ཏེ། མི་རིགས་སོ་སོ་དང་ལས་རིགས་སོ་སོ་ཁ་མཐུན་ཞེ་མཐུན་དང་ཞེ་མཐུན་ཕྱོགས་མཚུངས། བསམ་སྦྱོར་གཅིག་མཐུན་བཅས་ཡོང་བའི་སྒྲིལ་ཤུགས་ཆེན་པོ་གཅིག་སྡུད་བྱེད་དགོས། ཏང་ཨུའི་མགོ་ཁྲིད་ཀྱི་སྲོག་ཤིང་ནུས་པ་འདོན་སྤེལ་གང་ལེགས་དང་། ཏང་ཨུའི་སྤྱི་ཡོངས་འཛིན་སྐྱོང་དང་ཕྱོགས་སོ་སོའི་མགོ་ཁྲིད་ཀྱི་སྒྲིག་སྲོལ་དང་བྱ་བའི་ནང་རྐྱེན་མཐུན་སྦྱོར་བྱེད་ཚད་སྔར་ལས་འཐུས་ཚང་དུ་བཏང་ནས། ཏང་གི་ལམ་ཕྱོགས་དང་བྱེད་ཕྱོགས་སྲིད་ཇུས་བཅས་ཞིང་ཆེན་ཏང་ཨུའི་ཇུས་ཆོད་བཀོད་སྒྲིག་མཐའ་གཅིག་ཏུ་ལག་ལེན་མཐར་ཕྱིན་ཡོང་བར་ཁག་ཐེག་བྱེད་དགོས། མི་དམངས་འཐུས་མི་ཚོགས་ཆེན་གྱི་ལམ་ལུགས་རྒྱུན་འཁྱོངས་དང་འཐུས་ཚང་དུ་བཏང་ནས། དམངས་ཆེན་དང་དེའི་རྒྱུན་ལས་ཨུ་ཡོན་ལྷན་ཁང་གིས་འགན་ནུས་ཁྲིམས་ལྟར་ལག་བསྟར་བྱེད་པར་རྒྱབ་སྐྱོར་བྱེད་དགོས། ཀྲུང་གོ་གུང་ཁྲན་ཏང་གིས་མགོ་ཁྲིད་བྱེད་ཀྱིན་པའི་ཏང་མང་མཉམ་ལས་དང་ཆབ་སྲིད་གྲོས་མོལ་ལམ་ལུགས་རྒྱུན་འཁྱོངས་དང་འཐུས་ཚང་དུ་བཏང་ནས། མི་དམངས་སྲིད་གྲོས་ཀྱིས་མཐུན་སྒྲིལ་དང་དམངས་གཙོའི་བརྗོད་གཞི་ཆེན་པོ་གཉིས་ལ་དམིགས་ནས་ཆབ་སྲིད་གྲོས་མོལ་དང་སྲིད་ཞུགས་སྲིད་གླེང་། དམངས་གཙོ་ལྟ་སྐུལ་བཅས་བྱེད་པར་རྒྱབ་སྐྱོར་བྱེད་པ་དང་། དམངས་གཙོ་ཏང་ཁག་དང་ཏང་ཁག་གང་ལའང་མི་གཏོགས་པའི་མི་སྣ། བཟོ་ཚོང་མཉམ་འབྲེལ་བཅས་ཀྱི་ནུས་པ་སྔར་ལས་འདོན་སྤེལ་བྱེད་པར་རྒྱབ་སྐྱོར་བྱེད་དགོས། ཁྲིམས་ལྟར་ཞིང་ཆེན་སྐྱོང་བའི་འཕེལ་རིམ་ལ་མྱུར་དུ་སྐུལ་འདེད་བཏང་ནས། ཚན་རིག་དང་མཐུན་པའི་སྒོ་ནས་ཁྲིམས་འཛུགས་པ་དང་གཟབ་ནན་གྱིས་ཁྲིམས་སྐྱོང་བ། དྲང་གཞག་གིས་ཁྲིམས་འཛིན་པ། དམངས་ཡོངས་ཀྱིས་ཁྲིམས་སྲུང་བ་བཅས་བྱེད་པར་སྐུལ་འདེད་གཏོང་དགོས། བཟོ་ཚོགས་དང་གུང་གཞོན་ཚོགས་པ། བུད་མེད་མཉམ་འབྲེལ་ལྷན་ཚོགས་སོགས་ཀྱི་ཚོགས་པ་རྩ་འཛུགས་བཅོས་བསྒྱུར་དང་གསར་སྐྲུན་བྱེད་པར་རྒྱབ་སྐྱོར་བྱས་ཏེ། མང་ཚོགས་ཀྱི་འབྲེལ་ལམ་རྒྱ་བསྐྱེད་པ་དང་། བྱ་བའི་སྤྱི་སྟེགས་གསར་གཏོད་དང་། མང་ཚོགས་སྐུལ་སློང་བྱས་ཏེ་འབྱོར་ཕྱུག་དཔལ་ཡོན་འཆམ་མཐུན་མཛེས་སྡུག་གི་མཚོ་སྔོན་གསར་པ་འཛུགས་སྐྲུན་ལས་དོན་ལ་ཧུར་ཐག་གིས་ཞུགས་དགོས། གཞི་རིམ་གྱི་དམངས་གཙོ་སྔར་ལས་རྒྱ་བསྐྱེད་དེ། གཞི་རིམ་མང་ཚོགས་ཀྱི་རང་སྐྱོང་ལམ་ལུགས་དང་ཁེ་དོན་ལས་སྡེ་ཁག་གི་དམངས་གཙོ་དོ་དམ་ལམ་ལུགས་འཐུས་ཚང་དུ་གཏོང་དགོས། ཏང་གིས་དམག་དཔུང་ལ་དོ་དམ་བྱེད་པའི་གཞི་རྩའི་རྩ་དོན་རྒྱུན་འཁྱོངས་བྱས་ཏེ། གཉིས་བཀུར་མཉམ་འཛུགས་གཏིང་ཟབ་ཏུ་སྤེལ་བ་དང་། དམངས་དམག་མཉམ་འདྲེས་དང་གཏིང་ཟབ་སྒོས་གོང་འཕེལ་དུ་འགྲོ་བར་སྐུལ་འདེད་གཏོང་དགོས།
          “ཏན་ཏན་ཏིག་ཏིག་བཞི”ཡི་བླང་བྱ་གལ་ཆེན་དངོས་འབེབས་བྱེད་ན་ཏན་ཏན་ཏིག་ཏིག་གི་སྤྱོད་ཚུལ་ཤུགས་ཆེན་སྒོས་དར་སྤེལ་བྱེད་དགོས། “ཏན་ཏན་ཏིག་ཏིག”འབད་བརྩོན་བྱེད་དགོས་པ་ཞིག་ཡིན་ལ། སློབ་སྦྱོང་མ་བྱས་ན་རང་འགན་མ་བསྒྲུབས་པ་ཡིན། ང་ཚོས་སློབ་སྦྱོང་བྱེད་པ་དེ་བསམ་བློའི་བརྩོན་ལེན་དང་བྱ་བའི་འགན་ལེན། འཚོ་བའི་གོམས་སྲོལ་བཅས་སུ་བརྩིས་ཏེ། རང་རྟོགས་ཀྱིས་སློབ་སྦྱོང་དང་རང་འགུལ་གྱིས་སློབ་སྦྱོང་། ཡུན་རིང་པོར་སློབ་སྦྱོང་། མི་དམངས་དགེ་རྒན་དུ་བསྟེན་པ་དང་། ལག་ལེན་ཁྲོད་དུ་སློབ་སྦྱོང་བཅས་བྱས་ཏེ། སློབ་སྦྱོང་ལ་བརྟེན་ནས་མ་འོངས་པར་བསྐྱོད་དགོས། “ཏན་ཏན་ཏིག་ཏིག”ནི་དངོས་སྒྲུབ་བྱེད་དགོས་པ་ཞིག་ཡིན་ལ། སྤྱི་ཚོགས་རིང་ལུགས་ནི་དངོས་སྒྲུབ་བྱས་ནས་མངོན་འགྱུར་བྱུང་བ་ཞིག་རེད། ང་ཚོས་གཟེར་རྡེབ་སྙིང་སྟོབས་སྤེལ་ནས་སྣེ་ཁྲིད་དེ་དངོས་སྒྲུབ་དང་། དངོས་སུ་སྒྲུབ་པ་དང་སྣེ་ཁྲིད་དངོས་སྒྲུབ། བྱེ་བྲག་གིས་བྱ་བ་རེ་རེ་བཞིན་བསྒྲུབས་ནས་མཚོ་སྔོན་གསར་པ་ཞིག་བསྐྲུན་དགོས། “ཏན་ཏན་ཏིག་ཏིག”ནི་ཁག་ཁུར་དུ་ལེན་དགོས་པ་ཞིག་སྟེ། ཁག་ཁུར་གྱིས་གུང་ཁྲན་ཏང་མིའི་ཆབ་སྲིད་ཀྱི་གཤིས་ཀ་མཚོན་ཡོད། ང་ཚོས་གནད་དོན་ཐག་གཅོད་པ་ཁྲིད་ཕྱོགས་སུ་བརྩི་བ་རྒྱུན་འཁྱོངས་བྱེད་པ་དང་། བློ་ཐག་རྦད་ཆོད་ཀྱིས་འགན་འཁུར་བ་དང་དཀའ་ངལ་གདོང་གིས་བསུས་ནས། “དཀའ་མཁྲེགས”གཏོར་བ་དང་། “འགོག་རྡོ”མེད་པར་བཏང་སྟེ། བཅོས་བསྒྱུར་གསར་གཏོད་ཀྱི་སྙིང་སྟོབས་བསྐྱེད་དེ་ནུས་ཤུགས་གང་ཡོད་འདོན་དགོས།
          བློ་མཐུན་རྣམ་པ། ང་ཚོ་དུས་རབས་རླབས་ཆེན་ཞིག་ཏུ་འཚོ་གནས་བྱེད་ཀྱིན་ཡོད་པས། མཚོ་སྔོན་གྱི་ས་གནས་སོ་སོར་སྐྱེ་སྟོབས་ཀྱི་དཔལ་རྒྱས་ཤིང་རེ་བས་ཁེངས་ཡོད། ང་ཚོ་ད་ལྟ་བཞིན་མཚོ་སྔོན་དུ་འཚོ་གནས་དང་བྱ་བ་སྒྲུབ་པར་གཏན་ནས་སྤོབས་པ་སྐྱེ་མ་མྱོང་ལ། ད་ལྟ་བཞིན་མ་འོངས་པར་ཡིད་ཆེས་ཀྱིས་ཁེངས་མ་མྱོང་། ང་ཚོས་བློ་མཐུན་ཞི་ཅིན་ཕེན་སྲོག་ཤིང་ཡིན་པའི་ཏང་ཀྲུང་དབྱང་གི་ཉེ་འཁོར་དུ་མཐུན་སྒྲིལ་དམ་པོ་བྱས་ནས། མཚོ་སྔོན་ལ་དགའ་མོས་དང་མཚོ་སྔོན་འཛུགས་སྐྲུན། མཚོ་སྔོན་ལ་གསོལ་འབུལ་བྱེད་པ་བཅས་ཀྱིས་མགོ་ཚུགས་ས་གསར་པ་ཞིག་ནས་འབྱོར་ཕྱུག་དཔལ་ཡོན་འཆམ་མཐུན་མཛེས་སྡུག་གི་མཚོ་སྔོན་གསར་པ་བསྐྲུན་པའི་ཐབས་ལམ་གསར་པ་བཏོད་དེ། ཕུལ་དུ་བྱུང་བའི་གྲུབ་འབྲས་ཀྱིས་ཏང་གི་ཚོགས་ཆེན་ཐེངས་བཅུ་དགུ་པ་རྒྱལ་ཁའི་ངང་འཚོག་པར་བསུ་མ་བྱེད་དགོས། །