སྒོར་མོ་ཡོད་ན་ཁྲིམས་རྩོད་པ་མང་པོ་གདན་ཞུས་ཆོག་གམ།
2003ལོའི་ཟླ2པའི་ཚེས19ཉིན་གྱི་ཚགས་པར་ཞིག་གི་སྟེང་བཀོད་པ་ལྟར་ན།《ལིག་ཞའོ་ཆིན་གྱི་གྱོད་གཞི་ཕྱིར་འགྱངས་བྱས་པ》ཞེས་པའི་རྩོམ་ཡིག་ནང་བཤད་དོན།ལིག་ཞའོ་ཆིན་གྱི་ཁྱིམ་མིས་པེ་ཅིན་ནས་ཁྲིམས་རྩོད་པ་བཞི་ཆེད་དུ་གདན་དྲངས་ཏེ་ཁྲིམས་རྩོད་བྱས།དེ་ནི་མངོན་སུམ་དུ་རང་རྒྱལ་གྱི་བཅའ་ཁྲིམས་དང་འགལ་བ་རེད།
     《ཉེས་དོན་གཏུག་བཤེར་བཅའ་ཁྲིམས》ཀྱི་དོན་ཚན32པར།དོགས་ཡོད་ཉེས་ཅན་དང་གྱོད་ཡ་རང་ཉིད་ལ་ཁྲིམས་རྩོད་དག་འབུལ་གྱི་དབང་ཆ་སྤྱད་ཆོག་པ་ལས་གཞན།
       ད་དུང་ཁྲིམས་རྩོད་བྱེད་མཁན་གཅིག་ནས་གཉིས་མངགས་བཅོལ་བྱས་ཆོག དག་འབུལ་པ་ཚང་མ་ཁྲིམས་རྩོད་པ་ཡིན་ཆོག་ལ་སྤྱི་དམངས་ཡིན་ཀྱང་ཆོག་པ་གསལ་པོར་གཏན་ལ་ཕབ་ཡོད་པས།ཁྲིམས་རྩོད་པ་གཉིས་ཡན་གཏན་ནས་གདན་དྲངས་མི་ཆོག་གོ།
      རང་རྒྱལ་གྱི་ཁྲིམས་ལུགས་ཀྱིས་གཏན་ལ་ཕབ་པ་དང་ཁྲིམས་འཛིན་གྱི་ལག་ལེན་ལྟར་ན།གཤམ་གྱི་མི་སྣ་འདི་དག་གིས་ཁྲིམས་རྩོད་བྱེད་མཁན་གྱི་འགན་ཁུར་མི་ཆོག་སྟེ།
       དངོས་སུ་ཉེས་ཆད་ཁུར་བཞིན་པའམ་ཁྲིམས་ལྟར་མི་ཚེའི་རང་དབང་བླངས་པ་དང་ཚོད་འཛིན་བྱེད་བཞིན་པའི་མིས་ཁྲིམས་རྩོད་བྱེད་མཁན་གྱི་འགན་ཁུར་མི་ཆོག གྱོད་གཞི་དེ་ཉིད་ཀྱི་བདེན་དཔང་པ་དང་གསལ་བྱེད་མཁན།ལོ་ཙྰ་བ།
       གཏུག་བཤེར་ལས་ཚབ་པ་བཅས་ཀྱིས་གྱོད་གཞི་དེ་ཉིད་ཀྱི་ཁྲིམས་རྩོད་པའི་འགན་མཉམ་ཁུར་བྱས་མི་ཆོག དོགས་ཡོད་ཉེས་ཅན་དང་གྱོད་ཡ།ཉེས་ཅན་བྱ་འགུལ་ལ་འབྲེལ་བ་ཡོད་པའི་མིས་ཀྱང་ཁྲིམས་པའི་འགན་ཁུར་མི་ཆོག ལས་རྐང་ཏུ་ཡོད་པའི་སྤྱི་བདེ་མི་སྣ་དང་།ཞིབ་དཔྱོད་མི་སྣ།འདྲི་གཅོད་མི་སྣ།མི་དམངས་རམ་འདེགས་འདྲི་གཅོད་པ་སོགས་ཀྱིས་ཀྱང་ཁྲིམས་རྩོད་པའི་འགན་ཁུར་མི་ཆོག བྱ་སྤྱོད་སྤེལ་ནུས་མེད་པའམ་ཡང་ན་བྱ་སྤྱོད་སྤེལ་ནུས་ཚོད་འཛིན་བྱས་པའི་མི་དག་གིས་ཀྱང་ཁྲིམས་རྩོད་པའི་འགན་ཁུར་མི་ཆོག
        དེར་བརྟེན་ཁྲིམས་རྩོད་པ་ཅི་ཙམ་གདན་འདྲེན་པ་དང་གང་འདྲ་ཞིག་གདན་འདྲེན་པ་ནི་ངེས་པར་དུ་རང་རྒྱལ་བཅའ་ཁྲིམས་ཀྱི་འབྲེལ་ཡོད་གཏན་ཁེལ་དང་མཐུན་དགོས་པ་ལས་གང་འདོད་ལྟར་གདན་འདྲེན་ཞུས་ཆོག་པ་ཞིག་མ་ཡིན་ནོ།།