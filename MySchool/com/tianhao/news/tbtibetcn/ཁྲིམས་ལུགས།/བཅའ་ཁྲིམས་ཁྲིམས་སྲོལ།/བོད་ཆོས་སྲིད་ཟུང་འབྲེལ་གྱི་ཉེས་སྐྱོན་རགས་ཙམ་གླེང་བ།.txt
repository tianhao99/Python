བོད་ཆོས་སྲིད་ཟུང་འབྲེལ་གྱི་ཉེས་སྐྱོན་རགས་ཙམ་གླེང་བ།
མི་ལོ་བརྒྱ་ཕྲག་དུ་མའི་སྔ་རོལ་དུ། ཅི་ཞིག་གི་དགོས་དབང་གིས། ཆོས་དང་འཇིག་རྟེན་གཉིས་གཞི་གཅིག་ཏུ་བསྲེས་ཏེ། སྲིད་ཀྱི་རྒྱལ་བོ་ཆོས་པས་བྱས་པ་དང་ཆོས་ཀྱི་བདག་པོ་རྒྱལ་བོས་བྱས་པའི་གསར་གཏོད་ཀྱི་ལམ་ལུགས་དེ་བྱུང་ཞིང་དར་བ་ནས། གྲུབ་མཐའ་དང་གྲུབ་མཐའི་དབར་དང༌། བླ་སློབ་དང་བླ་སློབ་དབར། མི་རིགས་དང་མི་རིགས་དབར་དུ་གྲུབ་མཐའི་འཐེན་འཁྱེར་གྱི་འཐབ་འཛིང་དང༌། དཔོན་གནས་གོ་ཐང་གི་འཁྲུག་རྩོད་བཅས་དམར་གསོད་ཀྱི་འཁོར་ལོ་བསྟུད་མར་བསྐོར་ཏེ། ཡ་ང་བའི་ལོ་རྒྱུས་ཀྱི་སྐྱོ་གར་མང་དུ་བརྩམས་ཤིང༌། ཁྲག་དྲི་འཐུལ་བའི་རིག་གནས་གླེགས་བམ་ཞིག་གི་ཤོག་ལྷེའང་གསར་དུ་ཕྱེས་པ་རེད།      བློ་ཡིད་ཕངས་པ་ཞིག་ལ། དམིགས་བསལ་གྱི་དགོས་མཁོ་ཞིག་གི་མངལ་ལས་འཁྲུངས་པའི་ཆོས་མིན་སྲིད་མིན་གྱི་ལམ་བུ་འདི་ཉིད་དར་ཞིང་རྒྱས་པ་ནས། ང་ཚོ་རྒུད་པ་ནས་རྒུད་པར་ཕྱིན་པ་དང་མུན་པ་ནས་མུན་པར་གྱུར་བ་གདོན་མི་ཟ་ནའང༌། ད་དུང༌། མ་བརྟག་མ་དཔྱད་པར། དུས་རབས་དང་ལོ་ཟླ། ཉིན་དང་ཞག་མ། ཆུ་ཚོད་དང་སྐར་ཆ་རེ་རེའི་དུས་ཀྱི་ཁོར་མོ་ཡུག་ཏུ། ཆོས་སྲིད་མཉམ་དུ་བསྡེབས་པའི་བརྒྱུད་ལམ་རིང་མོ་ཤུགས་ཀྱིས་དེད་དེ། བསམ་གཞིག་དང་དོགས་སློང་གི་སྐད་སྒྲ་ཙམ་ཡང་མེད་པར་ལྷིང་འཇགས་སེར་འོངས་ཏེ་དུས་རབས་འདིའི་འགོ་ཁོང་དུ་འཛུལ་བ་རེད། ཁ་རོག་གེར། དུས་རབས་འདིའི་འགོ་ཁོང་དུ་འཛུལ་བའི་ང་ཚོར་ཡང༌། བསམ་གཞིག་མེད་ཅིང་སེམས་ཁྲལ་མེད། ན་ཟུག་མེད་ཅིང་འཇིགས་སྣང་མེད་པར་ཞེ་ཡིད་ལྷོད་ལྷོད་དང༌། སེམས་རྩ་དྲོད་དྲོད་ངང་འདི་ལྟར་ད་རེག་བར་དུ་བསྡད་ཅིང་ལུས་སོ། ། སྲིད་པ་འཇིག་རྟེན་འདིའི་བྱ་དངོས་མཐའ་དག་དུས་ཀྱི་སྐར་ཆ་ཙམ་ལའང་རང་སོར་མི་སྡོད་པར་ཆུ་ལས་ཆུ་བུར་གྱི་ཚུལ་དུ་ཧམ་སེམས་དང་འགྲན་རྩོད་ཀྱི་རྦ་རླབས་ཁྲོད་གང་མགྱོགས་ཀྱིས་སྐྱོད་པ་དེ་འཁོར་བའི་ཆོས་ཉིད་ཀྱིས་གྲུབ་ཡོད་ནའང༌། ད་རུང་བསམ་གཞིག་གི་སྦྱོར་བ་ཙམ་ཡང་མེད་པར། ཁུ་སིམ་མེར་ཤེས་རྨོངས་ཀྱི་གྲོག་རོང་དུ་བདེ་ཉམས་ཀྱིས་སྡོད་པ་ནི་རྗེས་ལུས་སུ་མཚོན་ཞིང༌། གླེང་སློང་དང་དགག་སྒྲུབ། དོགས་སློང་དང་བདེན་འཚོལ་གྱི་འཕག་འཚག་བྱེད་པ་ནི་ཆོས་དང་སྲིད་གང་གི་ཐད་ནས་བལྟས་ཀྱང༌། ཕུན་སུམ་ཇེ་ཚོགས་སུ་བགྲོད་པའི་རྒྱུ་རུ་ངེས་པ་དངོས་ཡོད་གཏན་ཚིགས་དུ་མའི་རང་བཞིན་གྱིས་གྲུབ། སྤྱིར་ན། དུས་རབས་འདིའི་མི་བུ་སུ་ཞིག་ཡིན་ཡང༌། འཚོ་གཞེས་ཀྱི་ཉེན་ཁ་ཆེན་པོ་ཞིག་གི་འོག་ཏུ་གནས་ཡོད་པས་ན། འཚོ་གནས་དང་ཆོས་ལུགས་ཀྱི་ལས་དབང་གང་གི་ཐད་ལའང་བསམ་བློ་མི་གཏོང་རང་གཏོང་དུ་གྱུར་ཡོད་པ་འཇུན་ཐབས་བྲལ་ཀྱང༌། ད་དུང༌། དཔྱོད་ཤེས་ཀྱི་སྒོ་མོ་ཡོངས་སུ་ཀུམ་པའི་མི་བུ་ལ་ཤས་ཤིག ཅི་ཞིག་འཇོན་མདོག་གི་ངོ་གདོང་འཛུལ་དམུལ་དམུལ་གྱིས། འདི་ལྟར་སྡོད་པའི་ཐབས་ལམ་འཚོལ་གྱིན། འདི་ལྟར་སྡོད་པའི་བསམ་བློ་གཏོང་གིན། འདི་ལྟར་སྡོད་པའི་རེ་འདུན་འཆང་བར་འདུག་གོ །
        ཡིན་ཀྱང༌། བློ་བདེ་བ་ཞིག་ལ། ཞེ་དྲོ་བ་ཞིག་ལ། དུས་རབས་ཀྱི་འགྲོས་དང་བསྟུན་ནས་རྟོགས་པ་སད་པའི་གཞོན་ནུ་འགའ་ཞིག་གིས། བླ་ན་མེད་པའི་ཤེས་རབ་ཀྱི་རྩལ་བཏོན་ཏེ། འཚོ་གནས་ཀྱི་གནས་བབ་དང༌། ལོ་རྒྱུས་ཀྱི་བཞུད་ལམ་རིང་མོར་ཕྱིར་བལྟས་ཀྱིས་བསམ་གཞིག་བྱེད་པ་དང་བཅས། གཞན་གྱིས་རྩོད་ལེན་དང་དང་ལེན་བྱེད་བཞིན་པའི་འདུན་མ་དང་ཁེ་ཕན་མང་བོ་ཞིག་ལ་རྡོག་རྫིས་བཏང་སྟེ། བཟོད་བསྲན་བྲལ་ཞིང་སྐྱི་གཡའ་བའི་འཕྱ་སྨོད་དང། མི་ཁ་གྲངས་མེད་ཀྱི་མདའ་མོ་གདོང་གིས་བསུ་བའི་སྦྱོར་བ་དངོས་སུ་རྩོམ་ཞིང༌། གླེང་བརྗོད་གསར་བ་ཞིག་གི་སྙིང་སྟོབས་དང༌། གླེང་བརྗོད་གསར་བ་ཞིག་གི་གླུ་ངག ལྷག་བསམ་དང་སྤོབས་པས་གྱེར་བ་ནི་སྐྱབས་ཤིག་ཡོད་ན་དགྱེས་ཞལ་འཛུམ་ཆོག་པའི་འགུལ་སྐྱོད་ཀྱི་བསྟོད་གླུ་རིང་མོའི་མཆོད་བརྗོད〔《དཔྱོད་ཤེས་རྒྱང་འབོད》ཀྱི་ཚིག〕བྲིས་པར་བདག་གིས་སེམས། བསམས་ཤིང་སེམས་ཀྱིན། ཆོས་སྲིད་ཟུང་འབྲེལ་གྱི་ལམ་ལུགས་ལ་འགྱུར་བ་གཏོང་འདོད་ཀྱི་བསམ་བློའི་མེ་སོན་ཆུང་ཆུང་ཞིག་དུས་རབས་གོང་མའི་ནང་ནས་བོད་ལ་ཐོར་མྱོང་ནའང༌།〔《ང་ཚོ་སད་རན》གྱི་ཚིག〕 ད་ཆ། ཆོས་སྲིད་ཐ་དད་པའི་ལམ་དུ་འགྲོ་དགོས་པའི་གླེང་སློང་གི་ས་བོན་དངོས་སུ་གཏོར་བ་འདིས་ནི། ང་ཚོའི་དཔྱོད་ཤེས་ཀྱི་སྒོ་མོ་མ་འགག་ཅིང༌། བདེན་འཚོལ་གྱི་སྙིང་སྟོབས་རུལ་སུངས་སུ་མ་གྱུར་པ་ར་སྤྲད་པ་མ་ཟད། རབ་ཏུ་དགའ་འོས་པའི་གནས་དམ་པ་ཞིག་ཀྱང་སྦྱིན་ཏོ། །འདི་ལས་འཆད་འགྱུར་གྱི་གླེང་གཞི་དེ་ནི་བོད་ཆོས་སྲིད་ཟུང་འབྲེལ་གྱི་ཉེས་སྐྱོན་སྐོར་ཡིན་སྟབས། ཐོག་མར་ཆོས་སྲིད་ཟུང་འབྲེལ་ཞེས་པར་གོ་དོན་ཟབ་གསལ་ཞིག་རྙེད་རྒྱུ་ནི་རྩ་བའི་སྔོན་འགྲོ་ལྟ་བུར་གྱུར་ཡོད་པས་ན། ཆོས་སྲིད་ཟུང་འབྲེལ་གྱི་གོ་དོན་རགས་བཤད་ཙམ་བགྱིས་ཏེ་གླེང་བར་བྱ་སྟེ། ཆོས་སྲིད་ཟུང་འབྲེལ་ཟེར་བ་ཡུལ་གྱི་རྒྱལ་བོ་དང་ཆོས་བདག་གཉིས་ཀ་མི་གཅིག་གིས་བྱས་པ་དེར་ཟེར་བ་དང༌།〔《བོད་ཀྱི་ཆོས་སྲིད་ཟུང་འབྲེལ་སྐོར་བཤད་པ》ལས་དྲངས།〕 ཞེས་པ། དུང་དཀར་བློ་བཟང་འཕྲིན་ལས་མཆོག་གིས་རང་ཉིད་ཀྱི་འདོད་ཚུལ་དུ་བཀོད་པ་ལྟར། མདོར་དྲིལ་ཏེ་བཤད་ན། ཆོས་སྲིད་ཟུང་འབྲེལ་ཞེས་པ་ནི་ཆོས་སྒྲུབ་པ་པོ་དང་སྲིད་སྐྱོང་བ་བོ་གཉིས་མི་གཅིག་གིས་བྱེད་པའི་ལམ་ལུགས་ལ་གོ་དགོས་ཤིང༌། ཡང་གཅིག་བཤད་ན། ཆོས་སྲིད་ཟུང་འབྲེལ་གྱི་གོ་དོན་དང༌། དུང་དཀར་མཆོག་གིས་རྒྱལ་བོ་སྲོང་བཙན་སྒམ་པོ་ནི་སྲིད་དབང་འཛིན་མཁན་གྱི་རྒྱལ་བོ་ཡིན་པ་ཙམ་ལས་ཆོས་བདག་མིན་པས་དེ་དུས་ཆོས་སྲིད་ཟུང་འབྲེལ་གྱི་ལམ་ལུགས་བྱུང་མེད། 〔《 བོད་ཀྱི་ཆོས་སྲིད་ཟུང་འབྲེལ་སྐོར་བཤད་པ》ལས་དྲངས།〕ཞེས་པར་ཅུང་གཞིགས་པ་ཡིན་ན། ད་ལྟ་ཆོས་སྲིད་ཟུང་འབྲེལ་གྱི་ལམ་ལུགས་ནི་རྦད་དེ་ལྡོག་པར་སྣང་ཡང༌། མི་འབངས་ཀྱི་ཆ་ནས་ད་དུང་ཡང་ཆོས་སྲིད་ཟུང་འབྲེལ་ལམ་ལུགས་ཀྱི་ཁ་དབུགས་འོག་ཏུ་འཚོ་བཞིན་པར་གདའོ། །
       འདི་ལྟར་ཆོས་སྲིད་ཟུང་འབྲེལ་ལམ་ལུགས་ཀྱི་གོ་དོན་གནད་དུ་བཟུང་བའི་དགོས་པ་ནི། ལ་ལས་ཆོས་ལུགས་པས་འཇིག་རྟེན་གྱི་ལས་རིགས་ཐད་ལ་ཕན་ཆ་ཙམ་བཏོན་པ་དང༌། འཇིག་རྟེན་པས་ཆོས་ཀྱི་ལག་ལེན་ཙམ་བྱེད་པ་ནི་ཆོས་སྲིད་ཟུང་འབྲེལ་དུ་ལྟ་བའི་ཚུལ་ཁེགས་པའི་ཕྱིར་དུ་དང༌། ཡང་ལ་ཤས་ཀྱི་སེམས་ངོར་ཆོས་སྲིད་ཟུང་འབྲེལ་མི་འཐད་པར་སྨྲ་བ་ནི་འཇིག་རྟེན་པས་ཆོས་ཀྱི་ཉམས་ལེན་ཙམ་ཡང་བྱ་མི་ཆོག་པར་ལྟ་བའི་འཇིགས་དངངས་བཟློག་པའི་ཆེད་དུའོ། ། ཆོས་ཆོས་བཞིན་དུ་སྒྲུབ་ཅིང་སྲིད་སྲིད་བཞིན་དུ་སྐྱོང་བའི་ཆོས་སྲིད་ཐ་དད་པའི་ལམ་དུ་བགྲོད་པ་དེ། ཆོས་དང་འཇིག་རྟེན་གཉིས་ཆ་ནས་ཚེ་དང་སྲོག་ཡུན་རིང་དུ་བརྟན་པའི་ཐབས་ལམ་འབའ་ཞིག་ཏུ་ངེས་པ་སྔོན་བྱུང་དངོས་ཡོད་ཀྱི་ལོ་རྒྱུས་དུ་མའི་རྐང་རྗེས་ཀྱིས་གྲུབ་པ་དང༌།  རྒྱུ་མཚན་འདི་དག་ལ་བརྟེན་ནས། བསུབ་ཐབས་བྲལ་བའི་ལོ་རྒྱུས་རིང་མོའི་སྐྱོ་གར་ལ་འགྱོད་སེམས་སྟེན་གྱིན་གྱེས་ཕྱག་དང་གྱེས་བརྡ་བཏང་སྟེ། ཆོས་སྲིད་ཐ་དད་པའི་ལམ་བུར་བསྙེགས་ཤིང་འཇུག་འདོད་ཀྱི་འབོད་སྐད་ཤུགས་ཀྱིས་བསྒྲགས་ནའང༌། ང་ཚོ་ཆོས་སྲིད་མཉམ་བསྲེས་ཀྱི་ལམ་བུར་གོམས་དྲགས་པས། ད་དུང་ཡང་ཡ་མ་བརླ་ཡི་སྤྱོད་པ་ཚར་དུ་དངར་བ་དང༌། ཐུབ་བསྟན་གྱི་བླ་སྲོག་གཅོད་པའི་སྨྱོ་གཏམ་མང་དུ་བགྱིས་ཤིང༌། རབ་བྱུང་བ་སྐོར་ཞིག་གིས། ཁྱིམ་པ་བའི་ལས་རིགས་ཐད་ཀྱི་ཡུལ་ཁམས་སུ་གོམ་པ་སྤོས་པ་དང་གནས་སྡོད་བྱེད་པར་བརྟེན། འཇིག་རྟེན་པ་ཚོས་ཀྱང་རང་ཉིད་ལ་འོས་ཤིང་དབང་བའི་ཐོབ་ཐང་དང་གོ་གནས་ཐེད་ལ་བོར་ཏེ། ཁོ་པ་ཚོས་ཟོལ་རྫུས་དང་ཆོས་མིན་སྲིད་མིན་གྱི་བྲོ་གར་འཁྲབ་སའི་སྟེགས་བུ་དང་བར་ཆ་སྐྲུན་གྱིན་པའོ། །      ད་རུང་འུ་ཚོས་ངེས་པར་དུ་གོ་དོན་མ་ནོར་བ་ཞིག་བྱ་རྒྱུ་ཞིག་ལ། ནང་བའི་ཆོས་ལུགས་ནི་ཚེ་ཕྱི་མའི་བདེ་བའམ་ཐར་བ་དང་ཐམས་ཅད་མཁྱེན་པ་དོན་དུ་གཉེར་བའི་རིག་གནས་ཤིག་དང༌།   
                                      ཁག་གཉིས་པ།མི་ཆོས་རིག་གནས་ཞེས་པ་འཇིག་རྟེན་འདི་དང་ཚེ་འདིའི་བདེ་བའམ་ཕུན་ཚོགས་དོན་དུ་གཉེར་བའི་རིག་གནས་ཤིག་ལ་གོ་དགོས་ཀྱི་འདུག དེ་བས། གང་ཟག་གཅིག་གིས་ཆོས་སྒྲུབ་པ་པོ་དང་སྲིད་སྐྱོང་བ་བོ་གཉིས་གཞར་ཡང་འོང་ཐབས་བྲལ་བས་ན། འཇིག་རྟེན་པས་སྲིད་སྲིད་བཞིན་དུ་བསྐྱང་རྒྱུ་དང་ཆོས་ལུགས་པས་ཆོས་ཆོས་བཞིན་དུ་བསྒྲུབ་རྒྱུ་གནད་དམ་པ་ཞིག་ཏུ་སེམས། འཇིག་རྟེན་པས་ཚེ་ཕྱི་མའི་བདེ་སྐྱིད་དང་ཐར་བ་དོན་དུ་གཉེར་བས་ཚེ་འདིའི་འཕེལ་རྒྱས་ལ་གནོད་པ་དང༌། ཆོས་ལུགས་པས་ཚེ་འདིའི་ཕུན་ཚོགས་དོན་དུ་གཉེར་བས་ཚེ་ཕྱི་མའི་བདེ་བའམ་ཐར་བ་དང་ཐམས་ཅད་མཁྱེན་པ་སོགས་དོན་དུ་གཉེར་བར་གནོད་པ་རིགས་པས་བསྒྲུབ་པའོ། ། 〔འཇིག་རྟེན་པ་དང་ཆོས་ལུགས་པ་ཞེས་པའི་ཐ་སྙད་འདི་ཡོངས་གྲགས་ལྟར་བྱས་ཡོད།〕 ཆོས་སྲིད་གཉིས་སོ་སོར་དབྱེ་དགོས་པར་སྨྲ་བ་ནི། ཆོས་སྲིད་གཉིས་འགལ་བ་ལྟག་སྤྲོད་དུ་སྨྲ་བ་ཡེ་ནས་མ་ཡིན་གྱི། ནང་བའི་ཆོས་ཀྱི་ཉམས་ལེན་མང་ཆེ་ཤོས་ཤིག་འཇིག་རྟེན་ལ་ཕན་ཆ་ཆེ་བར་སྒོ་ཤེས་རབ་རྒྱ་མཚོ་ལགས་ཀྱིས་བཤད་པ་དང་ཡོངས་སུ་མཐུན་པས་འདིར་བསྐྱར་གླེང་གི་ངལ་བ་མ་བསྟེན་པར་དེས་འཐུས་པར་བྱས་པ་དང༌། ཆོས་སྲིད་ཟུང་འབྲེལ་མི་འཐད་པ་དང༌། ཆོས་སྲིད་གཉིས་འགལ་བ་ལྟག་སྤྲོད་མ་ཡིན་ཞེས་པའི་གོ་དོན་ཆེས་མི་འདྲ་བས་ཀློག་པ་པོས་ཐུགས་རྩེ་གཏད་དགོས་པའི་གནད་ཅིག་ཏུ་སེམས་ཤིང༌། གོ་དོན་ལེགས་པོ་ཞིག་རྙེད་དགོས་པའི་རེ་འདུན་ཡང་ཞུས་པའོ། ། 
       གཅེས་ཤིང་གུར་འོས་པའི་རི་བོ་གངས་ཅན་པའི་རིག་གནས་ཀྱི་སྙིང་བཅུད། སྙིང་རྗེའི་རིང་ལུགས་ཀྱི་སྲོག་ཏུ་གྲུབ་པའི་ཐུབ་པའི་བསྟན་པ་འདི་ཉིད། རྨ་མེད་ཡང་དག་ཏུ་གནས་མིན་དང༌། སྐྱོན་བྲལ་རྒྱུན་རིང་དུ་བརྟན་མིན་ནི། ང་ཚོ་རབ་བྱུང་བའི་སྡེ་ལ་རག་ལས་ཡོད་པ་སྨོས་མི་དགོས་མོད། དེ་བས་ན། ང་ཚོས་ཕུང་སུམ་པའི་སྨྱོ་གར་དང༌། ཕུང་སུམ་པའི་སྤྱོད་ལམ། ཕུང་སུམ་པའི་འདུ་ཤེས་འཛིན་སྟངས་སོགས་རྨེག་མེད་དུ་བཏང་སྟེ། རྒྱུ་འབྲས་དྲང་སྙོམས་ཀྱི་མི་གཞི་ཡང་དག་པའི་ཐོག་ནས། ཐུབ་བསྟན་རིག་གནས་ཀྱི་ལྟ་སྤྱོད་གཙང་མ་ཞིག་ཡུན་རིང་དུ་གནས་ཐུབ་པའི་སྦྱོར་བ་རབ་བྱུང་བ་རང་ཉིད་ནས་འགོ་རྩོམ་པའི་དུས་ཚོད་ལ་སླེབས་འདུག་པར་མ་ཟད་འཕྱིས་དྲགས་པའི་ཚོད་དུ་གདའ། ཆོས་སྲིད་ཐ་དད་པའི་ལམ་ནི་ཆོས་དང་སྲིད་གཉིས་ཀར་ཕན་ཆ་ཆེ་བའི་གཏན་ཚིགས་ཇི་ལྟར་བཀོད་ནའང༌། ང་ཚོ་རབ་བྱུང་བས་ཤེས་རྟོགས་གསར་བ་ཞིག་རྙེད་དེ། ལག་ལེན་གསར་བ་ཞིག་གི་ཐབས་ཇུས་ལ་བརྩོན་པ་མ་བསྐྱེད་ན་ནི་སྨོན་པ་དང་འགྱོད་སེམས་ཙམ་གྱིས་ཅི་ཞིག་ཕན་འོང༌། ང་ཚོ་རང་ངོས་ནས་ཐུབ་བསྟན་གྱི་ལྟ་སྤྱོད་གཙང་མ་ཞིག་རྒྱུན་རིང་དུ་གནས་སའི་ཁོར་ཡུག་ལེགས་པོ་ཞིག་བསྐྲུན་རྒྱུ་ནི་མིག་སྔའི་གནད་དོན་ཀུན་གྱི་ཐབས་ལམ་ཉག་གཅིག་པུའོ།། ང་ཚོ་བསམ་བློའི་སློབ་གསོ་ཡིན་ན་འདྲ། ཀུན་སྤྱོད་ཀྱི་སློབ་གསོ་ཡིན་ན་འདྲ། མི་གཞིའི་སློབ་གསོ་ཡིན་ནའང་འདྲ། གང་ལྟར། སྲོག་ལྡན་མ་ལུས་པ་རང་ཉིད་ཀྱི་མ་གཅིག་པུར་སྒོམ་པའི་སློབ་གསོ་མྱོང་བཞིན་མཆིས་ཀྱང༌། ལག་ལེན་གྱི་ངོས་ནས་དེ་དང་རིང་དུ་བཀྱེད་པ་ནི་བརྒྱུད་རིམ་ལྡན་པའི་མི་གཞིའི་སློབ་གསོ་ཡང་དག་ཅིག་མ་མྱངས་པའི་སྐྱོན་དུ་སྨོས་མེད་ཡིན། ད་ལྟའི་སྤྱི་ཚོགས་ཁྲོད། རབ་བྱུང་བའི་མི་གཞི་དང་ཀུན་སྤྱོད་ལ་ཆག་གྲུམ་ཤོར་བའི་གླེང་བརྗོད་སྣ་ཚོགས་པ་བྱུང་དང་འབྱུང་བཞིན་པ་འདི་དག་ནི་ང་ཚོས་འགན་དུ་ལེན་དགོས་པ་ལས་གཞན་སུ་ཞིག་ལ་དཀྲི་འོས། མི་གཞིའི་བསམ་བློ་དང༌། མི་གཞིའི་ཀུན་སྤྱོད་ནི་ཆོས་ལུགས་པ་ཞིག་གི་མ་མཐའི་ཆ་རྐྱེན་དུ་གྱུར་ཡོད་པས་ན། ང་ཚོས་ངེས་པར་དུ་འབད་པ་དྲག་པོས་བརྩོན་དགོས་པའི་གནས་དམ་པར་སེམས་སོ།།ད་དུང༌། བྱམས་བརྩེ་སྙིང་བོར་བྱེད་པའི་གཙུག་ལག་རིག་གནས་འདི་ཉིད་ཀྱི་ལས་དབང་ལ་ཐུགས་ཁྲལ་གནང་མཁན་ཞིག་དང༌། གཙུག་ལག་རིག་གནས་འདི་ཉིད་ཀྱི་ལྟ་སྤྱོད་གཙང་མར་གནས་པའི་རེ་བ་འཆའ་མཁན་ཞིག གཙུག་ལག་རིག་གནས་འདི་ཉིད་ཀྱི་ཚེ་སྲོག་ཡུན་རིང་དུ་བརྟན་པར་བསམ་བློ་གཏོང་མཁན་ཞིག་ཡིན་ན་ནི། རང་ནུས་ལྕོགས་ཚོད་ཀྱིས། རང་བློས་དཔོག་ཚོད་ཀྱིས། བདག་མེད་དུ་ལུས་པའི་གྲྭ་བཙུན་ཉམ་ཐག་ཚོར། རིག་གནས་ཀྱི་རྨང་བཏིངས་ཏེ་སྤུས་ཀ་ཇེ་དག་དང་ཇེ་གཙང་དུ་གཏང་རྒྱུ་གཞོལ་མེད་ཀྱི་ལས་ཤིག་ཏུ་གནས་ཤིང༌། རང་ནུས་ལྕོགས་ཚོད་ཀྱིས། རང་ནུས་འཇོན་ཚོད་ཀྱིས། དགོན་སྡེ་སོ་སོའི་ལོ་ཆུང་གྲྭ་བཙུན་ཚོར་རྨང་གཞིའི་རིག་གནས་སློབ་གྲྭ་བཙུགས་ཏེ། ཡིག་རིགས་དང་དེང་རབས་རིག་ཚན་སོགས། ན་ཚོད་དང་བསམ་བློར་འོས་མཐུན་གྱི་སློབ་གསོས་ལེགས་པར་བསྐྱངས་ཏེ་འཇོན་ནུས་མཐོ་རུ་གཏོང་བར་བརྩོན་པ་ནི་འཇིག་རྟེན་འདིར་ཐུབ་པའི་རིང་ལུགས་གཙང་མའི་ཤེས་རབ་ཀྱི་ཁྱིམ་གཞིས་ཤིག་ཡུན་ནས་ཡུན་དུ་གནས〔《ང་ཚོ་སན་རན》གྱི་ཚིག〕པར་རེ་བ་དང་བརྩོན་པ་ཅིས་མ་ཡིན། དེ་བས། ད་ལྟ་ནང་བའི་བསྟན་པ་འདི་ཉིད་རིག་གནས་ཡང་དག་ཅིག་ཡིན་པའི་སྒྲུབ་བྱེད་དུ《ནང་བསྟན་དཔལ་འབྱོར་རིག་པ》སོགས་གསར་བཟོ་བྱེད་པའི་ངལ་བ་མང་དུ་སྟེན་གྱིན་འདུག་ཀྱང༌། ཧ་ལམ་དེ་ནི་ནང་བསྟན་གྱི་མཚང་དུ་འགྲོ་གི་འདུག ཡིན་ཀྱང་ཁོ་པ་དག་གི་ལྷག་བསམ་ལ་ཐུགས་རྗེ་ཆེ་ཞུ་རྒྱུ་ལས་འོས་མེད་དོ། ། འདིར་ཆོས་སྲིད་ཟུང་འབྲེལ་ལས་འཕྲོས་ཏེ་དགོན་སྡེའི་སློབ་གསོའམ། རབ་བྱུང་བའི་མི་གཞི་དང༌། རབ་བྱུང་བའི་ཀུན་སྤྱོད། རབ་བྱུང་བའི་གནས་སྟངས་སོགས་ཀྱི་ཐད་དུ་བཏོན་པའི་གླེང་མོ་འདི་ནི་ད་རེབ་རྒྱས་སྤྲོས་སུ་མ་བཏང་བར་འདི་ཙམ་གྱིས་འཐུས་པར་བྱས་ཏེ་ཐུབ་པའི་བསྟན་པ་འདི་ཉིད་ཀྱི་ལྟ་སྤྱོད་དྲི་མ་མེད་པ་ཞིག་ཡུན་དུ་གནས་པར་གླེང་སློང་བ་ཙམ་དུ་བགྱིས་སོ། །