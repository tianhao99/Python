༄༅།།བོད་ཁུལ་གྱི་དཔལ་འབྱོར་སྤྱི་ཚོགས་ཀྱི་འཕེལ་རྒྱས་ལ་རྒྱབ་སྐྱོར་བྱེད་སྐོར་གྱི་ཚོགས་འདུ།
---------------ཝུན་ཅ་པའོ་ཡིས་བོད་ཁུལ་གྱི་དཔལ་འབྱོར་སྤྱི་ཚོགས་ཀྱི་འཕེལ་རྒྱས་ལ་རྒྱབ་སྐྱོར་བྱེད་པར་ཞིབ་འཇུག་དང་བཀོད་སྒྲིག་བྱེད་པའི་ལས་དོན་ཚོགས་འདུར་གཙོ་སྐྱོང་གནང་བ། 
    རྒྱལ་སྲིད་སྤྱི་ཁྱབ་ཁང་གི་ཙུང་ལི་ཝུན་ཅ་པའོ་ཡིས་ཚེས༡༥ཉིན་གཙོ་སྐྱོང་གནང་བའི་རྒྱལ་སྲིད་སྤྱི་ཁྱབ་ཁང་རྒྱུན་ཨུའི་གྲོས་ཚོགས་ཐོག་ཏུ་མཚོ་སྔོན་དང་སི་ཁྲོན་ཡུན་ནན་ཀན་སུའུ་ཞིང་ཆེན་སོགས་བོད་ཁུལ་གྱི་དཔལ་འབྱོར་དང་དང་སྤྱི་ཚོགས་ཀྱི་འཕེལ་རྒྱས་ལས་དོན་ཐད་ཞིབ་འཇུག་དང་བཀོད་སྒྲིག་རྒྱབ་སྐྱོར་བྱེད་རྒྱུའི་གྲོས་འགོ་བཏོན་གནང་བ་རེད།
      གྲོས་ཚོགས་ཐོག་ཏུ། མཚོ་སྔོན་དང་། སི་ཁྲོན། ཡུན་ནན།ཀན་སུའུ་ཞིང་ཆེན་བཅས་ཀྱི་བོད་ཁུལ་ནི་བོད་རིགས་དང་མི་རིགས་གཞན་ཐུན་མོང་ཐོག་མཉམ་གནས་བྱེད་སའི་མི་རིགས་རང་སྐྱོང་ས་ཁུལ་ཞིག་ཡིན་པ་དང་།དེ་ནི་འབྲི་ཆུ་དང་རྨ་ཆུ།ཟླ་ཆུ་སོགས་གཙང་པོའི་ཆུ་འགོ་དང་ཆུ་ཁུངས་གསོ་སྐྱོང་བྱེད་སའི་ས་ཁུལ་དང་།རང་རྒྱལ་གྱི་མཐོ་བོད་སྐྱེ་ཁམས་སྲུང་མཚམས་འགངས་ཆེན་ཞིག་རེད།སྒྱུར་བཅོས་སྒོ་འབྱེད་དང་ལྷག་པར་དུ་ནུབ་རྒྱུད་ཐོན་འབྱེད་ཆེན་པོའི་འཐབ་ཇུས་ལག་བསྟར་བྱས་ཚུན།ས་ཁུལ་དེ་གའི་སྐྱེ་ཁམས་སྲུང་སྐྱོང་ཐད་ཤུགས་སྣོན་བྱུང་བ་དང་།དཔལ་འབྱོར་ཐད་འཕེལ་རྒྱས་བྱུང་བ།དམངས་འཚོའི་ཐད་ལེགས་སྒྱུར་བྱུང་བ་སོགས་ལོ་རྒྱུས་ཐོག་འཕེལ་རྒྱས་ཡག་ཤོས་བྱུང་བའི་དུས་སྐབས་སུ་སླེབས་ཡོད། ཡིན་ན་ཡང་། ས་ཁུལ་དེ་དག་ས་བབ་མཐོ་བས་གྲང་ངར་ཆེ་ལ་དབྱང་རླུང་མི་འདང་བ་དང་།སྐྱེ་ཁམས་ཁོར་ཡུག་གི་གསོན་ཤུགས་ཞན་པ། རང་བྱུང་གནོད་འཚེ་མང་བ།རྨང་གཞིའི་སྒྲིག་བཀོད་ཞན་པ་སོགས་ཀྱི་ཞན་ཆ་མང་པོ་ཞིག་ཡོད་ཕྱིར།ས་ཁུལ་དེ་གའི་དཔལ་འབྱོར་དང་སྤྱི་ཚོགས་ཀྱི་འཕེལ་རྒྱས་གོམ་སྟབས་ཇེ་མགྱོགས་སུ་གཏོང་ཆེད་དུ།རྒྱལ་སྲིད་སྤྱི་ཁྱབ་ཁང་གི་འབྲེལ་ཡོད་སྡེ་ཚན་གྱིས་བརྟག་དཔྱད་ཞིབ་འཇུག་གཏིང་ཟབ་སྤེལ་བའི་རྨང་གཞིའི་ཐོག་མཚོ་སྔོན་སོགས་ཞིང་ཆེན་གྱི་བོད་ཁུལ་གྱི་དཔལ་འབྱོར་དང་སྤྱི་ཚོགས་ཀྱི་འཕེལ་རྒྱས་ལས་དོན་ལ་རྒྱབ་སྐྱོར་བྱེད་སྐོར་གྱི་གྲོས་གཞི་བཏོན་གནང་བ་རེད།      གྲོས་ཚོགས་ཐོག་ནན་བཤད་གནང་བར།མཚོ་སྔོན་སོགས་ཞིང་ཆེན་གྱི་བོད་ཁུལ་གྱི་དཔལ་འབྱོར་དང་སྤྱི་ཚོགས་ཀྱི་འཕེལ་རྒྱས་ལས་དོན་ཐད་རྒྱབ་སྐྱོར་བྱེད་པ་དང་།ཚན་རིག་དང་མཐུན་པའི་འཕེལ་རྒྱས་ལྟ་བ་ལག་བསྟར་དང་དོན་འཁྱོལ་གཏིང་ཟབ་སྤེལ་བ།མི་རིགས་ས་ཁོངས་རང་སྐྱོང་ལམ་ལུགས་རྒྱུན་ཆད་མེད་པར་ལག་ལེན་བསྟར་བ།མཚོ་སྔོན་སོགས་ཞིང་ཆེན་གྱི་བོད་རིགས་ཁུལ་གྱི་དོན་དངོས་དང་བསྟུན་ནས་སྐྱེ་ཁམས་སྲུང་སྐྱོང་དང་འཛུགས་སྐྲུན་ལས་དོན་ལ་ཤུགས་སྣོན་རྒྱག་རྒྱུ་གཙོ་གནད་དུ་འཛིན་པ་དང་།དམངས་འཚོ་ལེགས་བཅོས་བྱེད་རྒྱུ་ལྟེ་བར་བཟུང་ཏེ། སྐྱེ་ཁམས་འཛུགས་སྐྲུན་དང་།དམངས་འཚོ་ལེགས་བཅོས། དཔལ་འབྱོར་འཕེལ་རྒྱས།བརྟན་ལྷིང་སྲུང་སྐྱོང་བཅས་ཀྱི་ལས་དོན་ཁག་ཟུང་འབྲེལ་དམ་ཟབ་བྱས་ནས། ༢༠༡༢ལོའི་སྐབས་སུ།ས་ཁུལ་དེ་གའི་སྐྱེ་ཁམས་ཁོར་ཡུག་ཆ་ཤས་ཙམ་ལ་ལེགས་བཅོས་མངོན་གསལ་དོད་པོ་ཕྱིན་ཡོད་པ་དང་།ཞིང་གྲོང་སྡོད་དམངས་ཀྱི་ཡོང་འབབ་ནུབ་རྒྱུད་ས་ཁུལ་གྱི་ཆ་སྙོམས་ཆུ་ཚད་ལ་ཉེ་བའམ་སླེབས་ཐུབ་པ་བྱེད་རྒྱུ་དང་།རྨང་གཞིའི་སྒྲིག་བཀོད་ཐད་གོམ་སྟབས་བཞིན་ཤུགས་སྣོན་བྱུང་བ།གཙོ་གནས་ཐོན་རྫས་དང་ཐུན་མིན་དཔལ་འབྱོར་ཐད་ཐོག་མའི་གཞི་ཁྱོན་ཆེ་བའི་ཆ་རྐྱེན་འཛོམས་པ་བཅས་དང་།༢༠༢༠ལོའི་སྐབས་སུ། སྐྱེས་ཁམས་ཁོར་ཡུག་སྤྱིའི་ཆ་ནས་ལེགས་སྒྱུར་ཕྱིན་ཡོད་པ།ཞིང་གྲོང་སྡོད་དམངས་ཀྱི་ཡོང་འབབ་རྒྱལ་ཡོངས་ཀྱི་ཆ་སྙོམས་ཆུ་ཚད་དང་ཉེ་བ།རྨང་གཞིའི་སྒྲིག་བཀོད་ཅུང་འཐུས་ཚང་བྱུང་པ།ཐུན་མིན་སྤུས་ལེགས་ཐོན་རྫས་གཞི་རྒྱ་ཆེ་བར་གྲུབ་པ་བཅས་བྱུང་ནས།ཕྱོགས་ཡོངས་ནས་འབྱོར་འབྲིང་སྤྱི་ཚོགས་ཀྱི་དམིགས་འབེན་མངོན་གྱུར་ཡོང་བར་བྱེད་རྒྱུ་ཡིན་པ་བཅས་སོ།