༄༅།།ཏང་ཀྲུང་དབྱང་གིས་བོད་ཀྱི་འཕེལ་རྒྱས་དང་བརྟན་ལྷིང་ལ་ཐུགས་ཁུར་གནང་བའི་སྐོར་གྱི་དངོས་བྲིས།
སྔོན་དུ་གླེང་བའི་གཏམ། 
༡༩༥༩ལོར་ཀྲུང་དབྱང་མི་དམངས་སྲིད་གཞུང་གིས་བོད་ཀྱི་མི་དམངས་ཀྱི་འདོད་བློ་དང་བསྟུན་ནས་བོད་དུ་དམངས་གཙོའི་བཅོས་སྒྱུར་བྱས་ཏེ་བོད་རྙིང་པའི“ཆོས་སྲིད་ཟུང་འབྲེལ”གྱི་བཀས་བཀོད་རྒྱུད་འཛིན་ཞིང་བྲན་ལམ་ལུགས་རྦད་དེ་རྩ་སློག་བཏང་བས་ཀྲུང་ཧྭ་མི་རིགས་ཀྱི་ལོ་རྒྱུས་གསར་པའི་ཆ་རྐྱེན་འོག་གི་མཐུན་སྒྲིལ་ཆེན་པོ་མངོན་འགྱུར་བྱུང་ནས་བོད་ཀྱི་ཡར་རྒྱས་དང་གྲ་རྒྱས་ཀྱི་མདུན་ལམ་ཆེན་མོ་བཏོད་ཡོད། 
     ལོ་༥༠རིང་སྤྱི་ཚོགས་རིང་ལུགས་ཀྱི་མེས་རྒྱལ་ཁྱིམ་ཚང་ཆེན་མོའི་དྲོ་སྐྱིད་ཀྱི་ཉི་འོད་འོག་ས་མཐོའི་ས་གཞི་ཆེན་མོར་རྫོགས་མཐའ་མེད་པའི་སྐྱེ་སྟོབས་དང་གསོན་ཤུགས་འཕེལ་བ་དང་དཔལ་འབྱོར་དང་སྤྱི་ཚོགས་འཕེལ་རྒྱས་ཐད་དུས་ཐུང་ལོ་བཅུ་ཕྲག་ཁ་ཤས་ནང་ལོ་ངོ་སྟོང་ལས་ལྷག་པའི་མི་ཡུལ་གྱི་ངོ་མཚར་བཏོད་ཡོད། 
     བོད་དུ་དམངས་གཙོའི་བཅོས་སྒྱུར་བྱས་ནས་ལོ་༥༠འཁོར་བར་དྲན་གསོ་ཞུ་ཆེད་འདི་ག་ཚགས་པར་ཐོག་དེ་རིང་ནས་བཟུང《གནམ་ས་བླ་འོག་ཏུ་འགྱུར་བའི་ལོ་ངོ་༥༠》ཞེས་པའི་ཆེད་སྒྲིག་པར་ངོས་བཏོན་ནས《གཅེས་སེམས་ས་མཐོར་བཅངས》ཞེས་པ་དང་།《གངས་ལྗོངས་སུ་དྲོ་སྐྱིད་ལྡན》ཞེས་པ།《ལོ་རྒྱུས་ཀྱི་འཕོ་འགྱུར་གལ་ཆེན》ཞེས་པ། 《ཡར་ལངས་ཞིང་བྲན་ཁྲི་ཚོ་བརྒྱ་བདག་པོར་གྱུར་བ》ཞེས་པ་སོགས་རྩོམ་ཡིག་བསྟུད་མར་སྤེལ་རྒྱུ་ཡིན་པས་ཀློག་པ་པོས་དོ་ཁུར་ཡོད་པ་ཞུ།      འདི་ལོ་བོད་དུ་དམངས་གཙོའི་བཅོས་སྒྱུར་བྱས་ནས་ལོ་ངོ་༥༠འཁོར་བ་དང་ལོ་༥༠ཡི་གོང་ཀྲུང་དབྱང་མི་དམངས་སྲིད་གཞུང་དང་བོད་རང་སྐྱོང་ལྗོངས་གྲ་སྒྲིག་ཨུ་ལྷན་གྱིས་བོད་མི་དམངས་ལ་ངོ་ལོག་ཟིང་འཁྲུག་ཞོད་འཇགས་སུ་གཏོང་རྒྱུའི་འགོ་ཁྲིད་གནང་བ་དང་དམངས་གཙོའི་བཅོས་སྒྱུར་ལག་བསྟར་བྱས་ཏེ་ཆོས་སྲིད་ཟུང་འབྲེལ་གྱི་བཀས་བཀོད་རྒྱུད་འཛིན་ཞིང་བྲན་ལམ་ལུགས་མགོ་རྟིང་སློག་པས་བོད་ཀྱི་མི་རིགས་ཁག་གི་མང་ཚོགས་ཚོ་རྒྱལ་ཁབ་དང་བོད་ས་གནས་ཀྱི་བདག་པོར་དངོས་འབྲེལ་གྱུར་བ་རེད།
        རྟ་ཟོག་སེམས་ཅན་ལྟར་གྱི་སྡུག་ལས་བྱེད་དགོས་པ་ནས་རང་ཐག་རང་གཅོད་བྱེད་པའི་བར་དང་། མི་དམངས་འཚོ་ཐབས་བྲལ་བ་ནས་མགོ་བོ་གཟེངས་སུ་བཏེགས་ནས་འབྱོར་འབྲིང་ཕྱོགས་སུ་སྐྱོད་པའི་བར་ད་ཆ་སྤྲོ་སེམས་རབ་ཏུ་འཕེལ་བའི་གངས་ལྗོངས་ཀྱི་བུ་ཕྲུག་ཚོས། ད་ལྟའི་བདེ་སྐྱིད་འཚོ་བར་ཏང་ཀྲུང་དབྱང་གིས་ཐུགས་ཁུར་གནང་བ་དང་རྒྱལ་ཡོངས་མི་དམངས་ཀྱིས་སེམས་ཁུར་བྱས་པ་ཐོག་མཐའ་བར་གསུམ་དུ་འདུས་ཡོད་པ་སེམས་ནང་བརྟན་པོར་ངེས་ཡོད།
      ཏང་ཀྲུང་དབྱང་གི་མཁས་མཛངས་ལྡན་པའི་འགོ་ཁྲིད་ལས་བོད་ཀྱི་ལས་དོན་ལ་མདུན་སྐྱོད་ཀྱི་ཁ་ཕྱོགས་ཐོག་མཐའ་བར་གསུམ་དུ་བསྟན་གནང་ཡོད། བོད་ཀྱི་གསར་བརྗེ་དང་འཛུགས་སྐྲུན་བྱེད་རིམ་བཞིན་གྱི་འགག་རྩའི་དུས་སུ་དང་ལོ་རྒྱུས་ཀྱི་དུས་མཚམས་གལ་ཆེན་ནང་ཏང་ཀྲུང་དབྱང་གིས་བོད་ཀྱི་ལས་དོན་ཡག་པོ་སྒྲུབ་རྒྱུར་འཕྲལ་དུ་མཁས་མཛངས་ལྡན་པའི་ཐབས་ཇུས་བཏོན་གནང་བ་དང་བོད་ཀྱི་འཛུགས་སྐྲུན་བྱ་གཞག་ཁག་རྒྱལ་ཁའི་ཕྱོགས་ནས་རྒྱལ་ཁ་གསར་པའི་ཕྱོགས་སུ་སྐྱོད་རྒྱུའི་ཁྲིད་སྟོན་གནང་ཡོད། བློ་མཐུན་མའོ་ཙེ་ཏུང་གིས་སྲོག་ཤིང་གནང་བའི་ཏང་གི་འགོ་ཁྲིད་མཉམ་སྡེབ་མི་རབས་དང་པོས་བོད་ཀྱི་མི་རིགས་ཁག་གི་མི་དམངས་བདེ་བླག་ངང་ཞི་བའི་བཅིངས་འགྲོལ་གཏོང་རྒྱུ་དང་དམངས་གཙོའི་བཅོས་སྒྱུར་བྱ་རྒྱུའི་ཁྲིད་སྟོན་གནང་བའི་རྨང་གཞིའི་ཐོག་སྤྱི་ཚོགས་རིང་ལུགས་ཀྱི་ལམ་ལུགས་དང་མི་དམངས་དམངས་གཙོའི་སྲིད་དབང་འཛུགས་སྐྱོང་བྱས་པས་བོད་དུ་ལོ་རྒྱུས་ཐོག་ཆེས་རྒྱ་ཁྱབ་དང་ཆེས་གཏིང་ཟབ་ཀྱི་སྤྱི་ཚོགས་ཀྱི་འཕོ་འགྱུར་བྱུང་བ་དང་བཀས་བཀོད་རྒྱུད་འཛིན་ཞིང་བྲན་ལམ་ལུགས་ཀྱི་སྤྱི་ཚོགས་ནས་སྤྱི་ཚོགས་རིང་ལུགས་ཀྱི་སྤྱི་ཚོགས་བར་གྱི་ལོ་རྒྱུས་རང་བཞིན་གྱི་མཆོང་སྐྱོད་བྱུང་ཡོད།
 
        སྒྱུར་བཅོས་ཀྱི་རླབས་རྒྱུན་ཆེན་པོ་དེ་རྒྱལ་ཡོངས་ཀྱི་ས་གཞི་ཆེན་མོར་འཕྱུར་བའི་སྐབས་དེར་སྒྱུར་བཅོས་སྒོ་དབྱེའི་སྤྱིའི་ཇུས་བཀོད་ཆེན་མོ་བ་ཡིན་པའི་བློ་མཐུན་ཏེང་ཞའོ་ཕིང་གིས་བོད་ཀྱི་དཔལ་འབྱོར་འཕེལ་རྒྱས་དང་སྤྱི་ཚོགས་དར་རྒྱས་ཡོང་རྒྱུ་དེ་རྒྱུན་དུ་ཐུགས་ལ་བཞག་གནང་ཡོད། ༡༩༨༧ ལོར་ཨ་རིའི་ཙུང་ཐུང་ཟུར་པ་ཁ་ཐེ་དང་མཇལ་འཕྲད་གནང་སྐབས་བོད་ཀྱི་ལས་དོན་དམིགས་ཚད་ལ་ཞིབ་བཤེར་བྱེད་པའི་སྐད་གྲགས་ལྡན་པའི་ཆོད་གཏམ་བཏོན་གནང་ཞིང་།   བོད་ཀྱི་ལས་དོན་སྤེལ་རིང“གནད་འགག་ནི་བོད་ལྗོངས་མི་དམངས་ལ་གང་འདྲ་བྱས་ན་ཕན་འདོགས་ཐུབ་པ་དང་གང་འདྲ་བྱས་ན་གཞི་ནས་བོད་ལྗོངས་འཕེལ་རྒྱས་མགྱོགས་པ་བྱུང་སྟེ་ཀྲུང་གོའི་དེང་རབས་ཅན་བཞིའི་འཛུགས་སྐྲུན་གྱི་མདུན་གྲལ་དུ་སླེབས་ཐུབ་པ་བ་རྒྱུ་དེ་ཡིན”ཞེས་པའི་གླེང་མོལ་གལ་ཆེན་དེས་རང་རེའི་ཏང་གིས་བོད་ཀྱི་ལས་དོན་གྱི་གཞི་རྩའི་གཞི་འཛིན་ས་གསལ་བཤད་བྱས་ཡོད།    
      བློ་མཐུན་ཅང་ཙེ་མིན་གྱིས་སྲོག་ཤིང་གནང་བའི་ཏང་ཀྲུང་དབང་གི་འགོ་ཁྲིད་མཉམ་སྡེབ་མི་རབས་གསུམ་པས་ཀྲུང་དབྱང་གི་འགོ་ཁྲིད་མཉམ་སྡེབ་མི་རབས་དང་པོ་དང་གཉིས་པས་བོད་ཀྱི་ལས་དོན་ལ་ཚད་མཐོའི་ཐུགས་ཁུར་དང་མཐོང་ཆེན་གནང་བའི་སྲོལ་རྒྱུན་རྒྱུད་འཛིན་དང་འཕེལ་རྒྱས་བཏང་སྟེ་གནས་ཚུལ་གསར་པར་ཞིབ་འཇུག་གནང་བ་དང་།    ཉམས་མྱོང་གསར་པར་ཕྱོགས་སྡོམ་གནང་བ། གནད་དོན་གསར་པར་ཐག་གཅོད་གནང་བ་བཅས་བྱས་ཏེ་བོད་ཀྱི་ལས་དོན་སྐོར་གྱི་བྱེད་ཕྱོགས་དང་སྲིད་ཇུས་རབ་དང་རིམ་པ་བཏོན་གནང་ཡོད། 
“ཁ་ཕྱོགས་སྒྱུར་མཚམས་གཅིག་དང་ལམ་ཚད་རྡོ་རིང་གཉིས”བརྒྱུད་དེ་བོད་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་དང་སྤྱི་ཚོགས་ཀྱི་དུས་བབ་བརྟན་ལྷིང་གི་རྣམ་པ་གསར་རྐྱང་ཞིག་བཏོད་ནས་འབྱོར་འབྲིང་སྤྱི་ཚོགས་སྒོ་ཀུན་ནས་སྐྲུན་པའི་རླབས་ཆེན་གྱི་ལོ་རྒྱུས་ལམ་བུའི་ཐོག་བསྐྱོད་ཡོད།
    བློ་མཐུན་ཧུའུ་ཅིན་ཐའོ་ཡིས་སྤྱི་ཁྱབ་ཧྲུའུ་ཅི་གནང་བའི་ཏང་ཀྲུང་དབྱང་གིས་དུས་རབས་གསར་པ་དང་དུས་མཚམས་གསར་པའི་བོད་ཀྱི་འཕེལ་རྒྱས་དང་བརྟན་ལྷིང་ལས་དོན་ལ་མདུན་སྐྱོད་ཀྱི་ཁ་ཕྱོགས་གསལ་བཏོན་གནང་བ་དང་རང་ལྗོངས་ཀྱི་འཕེལ་རྒྱས་དང་ཡར་ཐོན་གྱི་ལམ་ཚད་རྡོ་རིང་གསར་པ་ཞིག་བཏོད་ཡོད་པ་དང་ལྷག་པར་དུ་ཏང་གི་ཚོགས་ཆེན་བཅུ་དྲུག་པ་འཚོགས་ཚུན་བློ་མཐུན་ཧུའུ་ཅིན་ཐའོ་ཡིས་སྤྱི་ཁྱབ་ཧྲུའུ་ཅི་གནང་བའི་ཏང་ཀྲུང་དབྱང་གིས་སྔར་སོང་རྒྱུན་འཛིན་དང་མ་འོངས་གསར་གཏོད་དང་དུས་བསྟུན་འཕེལ་རྒྱས་ཀྱིས་དུས་སྐབས་གསར་པའི་བོད་ཀྱི་ལས་དོན་ཐད་ཀྱི་རང་རེའི་ཏང་གི་བྱེད་ཕྱོགས་དང་སྲིད་ཇུས་སྔར་བས་སྲ་བརྟན་དང་འཐུས་ཚང་དུ་བཏང་ཡོད།   ༢༠༠༥ལོའི་ཟླ་༨ པར་ཀྲུང་དབྱང་ཆབ་སྲིད་ཅུས་ཀྱིས་བོད་ཀྱི་ལས་དོན་ལ་ཆེད་དོན་ཞིབ་འཇུག་གནང་སྟེ《བོད་ཀྱི་འཕེལ་རྒྱས་དང་བརྟན་ལྷིང་ལས་དོན་སྔར་བས་ཡག་པོ་བསྒྲུབས་རྒྱུའི་སྐོར་གྱི་ཀྲུང་གུང་ཀྲུང་དབྱང་དང་རྒྱལ་སྲིད་སྤྱི་ཁྱབ་ཁང་གི་དགོངས་འཆར》བཟོས་ནས་སྤྲད་པ་དང་དུས་སྐབས་གསར་པའི་བོད་ཀྱི་ལས་དོན་གྱི་མཛུབ་ཁྲིད་བསམ་བློ་དང་། འཕེལ་རྒྱས་ཀྱི་འཐབ་ཇུས། འཕེལ་རྒྱས་འགྲོ་ལམ། དམིགས་ཚད་ལས་འགན་བཅས་དང་སྲིད་ཇུས་དང་བྱ་ཐབས་རབ་དང་རིམ་པ་སྔར་བས་གཏན་འཁེལ་བྱས་ཡོད། 
         ༢༠༠༧ ལོའི་ཟླ་ ༣ཚེས་ ༥ཉིན་བློ་མཐུན་ཧུའུ་ཅིན་ཐའོ་ཡིས་རྒྱལ་ཡོངས་མི་དམངས་འཐུས་ཚོགས་སྐབས་བཅུ་པའི་ཚོགས་འདུ་ཐེངས་ལྔ་པའི་བོད་ཀྱི་འཐུས་མི་ཚོགས་པའི་གྲོས་ཞིབ་ནང་ཞུགས་སྐབས་གསུང་བཤད་གལ་ཆེན་གནང་སྟེ་འཕེལ་རྒྱས་ནི་བོད་ཀྱི་གནད་དོན་ཡོད་དོ་ཅོག་ཐག་གཅོད་བྱེད་པའི་རྨང་གཞི་དང་འགག་རྩ་ཡིན་པ་དང་ངེས་པར་དུ་ཚན་རིག་དང་མཐུན་པའི་གོང་འཕེལ་ལྟ་བའི་བླང་བྱ་གཞིར་བཟུང་འཕེལ་རྒྱས་ཀྱི་འདུ་ཤེས་སྔར་བས་བརྗེ་སྒྱུར་བྱེད་པ་དང་།   འཕེལ་རྒྱས་གཏོང་སྟངས་གསར་གཏོད་བྱེད་པ།   འཕེལ་རྒྱས་ཀྱི་སྤུས་ཚད་མཐོ་རུ་གཏོང་བ་བཅས་བྱས་ཏེ་ཚན་རིག་དང་མཐུན་པའི་གོང་འཕེལ་གྱི་སྲོལ་ལམ་ཐོག་བོད་འདི་ཉིད་ཀྱི་དཔལ་འབྱོར་དང་སྤྱི་ཚོགས་མཆོང་སྐྱོད་ལྟ་བུའི་འཕེལ་རྒྱས་ཡོང་རྒྱུར་སྐུལ་འདེད་གཏོང་དགོས་པའི་ནན་བཤད་གནང་བ་རེད།
      ཀྲུང་དབྱང་གི་དམིགས་བསལ་ཐུགས་ཁུར་ལས་བོད་ལ་མཆོང་སྐྱོང་ལྟ་བུའི་གོང་འཕེལ་འགྲོ་བའི་གོ་སྐབས་བྱུང་བ།བོད་ཀྱི་སྤྱི་ཚོགས་རིང་ལུགས་ཀྱི་དེང་རབས་ཅན་འཛུགས་སྐྲུན་བྱེད་པའི་གོམ་སྟབས་མགྱོགས་སུ་གཏོང་ཆེད་ཀྲུང་དབྱང་གིས་གཞི་ཁྱོན་ཆེ་བའི་རོགས་སྐྱོར་ལས་དོན་རེས་མོས་ངང་སྤེལ་ཡོད། ༡༩༩༤ ལོ་ནས་ ༢༠༠༥ལོ་བར་ཀྲུང་དབྱང་སྲིད་གཞུང་གིས་རིམ་རྩིས་བྱས་ན་མ་དངུལ་སྒོར་དུང་ཕྱུར་༦༣༠.༡༡བཏང་བ་དེ་བོད་ཀྱི་རྨང་གཞིའི་སྒྲིག་བཀོད་འཛུགས་སྐྲུན་གྱི་རྣམ་གྲངས་ལ་སྤྱད་པ་དང་།ཁ་གཏད་རོགས་སྐྱོར་གྱི་ལས་འགན་འཁུར་མཁན་ཞིང་ཆེན་དང་། གྲོང་ཁྱེར། ཀྲུང་དབྱང་དང་རྒྱལ་ཁབ་པུའུ་ཨུད། ཀྲུང་དབྱང་ཁེ་ལས་བཅས་ཀྱིས་བོད་ལ་རྣམ་གྲངས་དང་།
དངོས་པོ། མ་དངུལ་བཅས་རིན་ཐང་སྒོར་དུང་ཕྱུར་༧༧.༦རོགས་སྐྱོར་བྱས་ཏེ་བོད་སྐྱོར་བྱེད་ཁྱོན་དེ་ལྗོངས་ཡོངས་ཀྱི་ས་ཁུལ་དང་གྲོང་ཁྱེར་ཡོངས་རྫོགས་དང་། རྫོང（གྲོང་ཁྱེར）༧༣ཁུལ་བཅས་ལ་ཁྱབ་ཡོད།
      བོད་དུ་ཤེས་ལྡན་མི་སྣ་ཁ་ཐང་བའི་གནད་དོན་ཐག་གཅོད་བྱ་ཆེད་རྒྱལ་ཁབ་ཀྱི་འབྲེལ་ཡོད་སྡེ་ཚན་ཁག་དང་རྒྱལ་ཡོངས་ཀྱི་ཞིང་ཆེན་དང་གྲོང་ཁྱེར་ཁག་གིས་བོད་ཀྱི་ས་ཁུལ་ཁག་ཏུ་ཁ་གཏད་རོགས་སྐྱོར་བྱས་པ་དང་ཆེད་ལས་ལག་རྩལ་མི་སྣ་འབོར་ཆེན་བོད་དུ་སྐྱོད་ནས་འཛུགས་སྐྲུན་ནང་ཞུགས་དགོས་པའི་སྐུལ་སློང་བྱས་ཡོད། གཙོ་གནད་ལས་གྲྭ་འཛུགས་སྐྲུན་ཐད་ཕྱོགས་ཁག་གི་རིགས་གཅིག་མཁས་ཅན་དང་། མཁས་དབང་། ལས་གྲྭའི་ལག་རྩལ་པ་བཅས་བོད་དུ་སྐྱོད་ནས་བརྟག་དཔྱད་ཞིབ་འཇུག་བྱེད་པ་དང་། འཆར་འགོད་བཟོ་འགོད། རྩད་ཞིབ་ཇུས་འགོད། ཨར་ལས་མཛུབ་ཁྲིད་བཅས་བྱས་ཡོད། ༡༩༨༥ལོ་ནས་བཟུང་ནང་སའི་ཞིང་ཆེན་དང་གྲོང་ཁྱེར་༢༤ ལ་བོད་ལྗོངས་སློབ་འབྲིང་ངམ་ཡང་ན་བོད་ལྗོངས་འཛིན་གྲྭ་བཙུགས་ཏེ་ནང་སར་སློབ་སྦྱོང་བྱེད་མཁན་བོད་རིགས་སློབ་མ་ཚོར་སློབ་སྦྱོང་དང་འཚོ་བའི་ཐད་དམིགས་བསལ་གྱི་ལྟ་རྟོག་བྱས་ཡོད།
       དེ་དང་ཕྱོགས་མཚུངས་ཀྲུང་དབྱང་གིས་ད་དུང་གཟིགས་སྐྱོང་སྲིད་ཇུས་དང་རོགས་སྐྱོར་བྱ་ཐབས་རབ་དང་རིམ་པ་བཟོས་པ་དང་ལག་བསྟར་བྱས་པའི་ནང་བོད་ཀྱི་ནོར་སྲིད་ཁ་གསབ་ཐད“གཞི་གྲངས་ཞིབ་བཤེར་གཏན་འབེབས་དང་། བཅད་གྲངས་རིམ་སྤོར།   ཆེད་དམིགས་རྣམ་གྲངས་ལ་རོགས་སྐྱོར་བཅས་བྱེད་པའི”སྲིད་ཇུས་ལག་བསྟར་བྱས་པ་དང་། ཁྲལ་འབབ་ཐད“ཁྲལ་འབབ་ལམ་ལུགས་གཅིག་གྱུར་དང་། བབ་བསྟུན་སྒྱུར་བཅོས་འོས་འཚམས། གུ་ཡངས་དང་སྟབས་བདེ་ཡོང་བ་བྱེད་པ་བཅས་ཀྱི”སྲིད་ཇུས་ལག་བསྟར་བྱས་པ། ཞིང་འབྲོག་ལས་ཐད“ཡུན་རིང་མི་འགྱུར་བ་གཉིས་ཀྱི”སྲིད་ཇུས་སོགས་མུ་མཐུད་ལག་བསྟར་བྱས་པ་བཅས་ཚུད་ཡོད། ཀྲུང་དབྱང་གི་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་བཞི་པའི་ཐོག་བོད་དུ་མུ་མཐུད་ལག་བསྟར་བྱ་རྒྱུའི་གཟིགས་སྐྱོང་སྲིད་ཇུས་ཁག་༥༠གཏན་འཁེལ་བྱས་པ་དང་༢༠༠༦ལོའི་ཟླ་༡༡ པར་རྒྱལ་སྲིད་སྤྱི་ཁྱབ་ཁང་གིས་བོད་ཀྱི་གོང་འཕེལ་འགྲོ་མགྱོགས་སུ་གཏོང་བ་དང་བོད་ཀྱི་བརྟན་ལྷིང་སྲུང་སྐྱོང་བྱེད་པའི་གཟིགས་སྐྱོང་སྲིད་ཇུས་ཁག་༤༠ བཟོས་ཡོད།
     ༢༠༠༧ལོའི་ཟླ་༡ ཚེས་༣༡ ཉིན་རྒྱལ་སྲིད་སྤྱི་ཁྱབ་ཁང་གི་རྒྱུན་ལས་ཚོགས་འདུའི་ཐོག་རང་ལྗོངས་ཀྱི“ལོ་ལྔ་ཚན་བཅུ་གཅིག་པའི”འཆར་འགོད་རྣམ་གྲངས་ཀྱི་ཇུས་གཞིར་གྲོས་ཞིབ་བྱས་ཐོག་རྩ་དོན་ཐོག་གྲོས་འཆམ་བྱུང་ནས་རྣམ་གྲངས་༡༨༠གཏན་འབེབས་བྱས་ཡོད་པར་སྤྱིའི་མ་དངུལ་སྒོར་དུང་ཕྱུར་༡༠༩༧.༦བཏང་བའི་ནང“ལོ་ལྔ་ཚན་བཅུ་གཅིག་པའི”རིང་མ་དངུལ་སྒོར་དུང་ཕྱུར་༧༧༨.༨བཏང་ཡོད།   རྒྱལ་སྲིད་སྤྱི་ཁྱབ་ཁང་གིས་རང་ལྗོངས་ཀྱི“ལོ་ལྔ་ཚན་བཅུ་གཅིག་པའི”འཆར་འགོད་རྣམ་གྲངས་ཀྱི་ཇུས་གཞིར་གྲོས་ཞིབ་བྱས་པ་དང་ཆབས་ཅིག་རྩ་དོན་ཐོག་ནས་གྲོས་འཆམ་བྱུང་བ་དེ་བོད་ལྗོངས་དར་རྒྱས་གོང་འཕེལ་ཡོང་བའི་ལོ་རྒྱུས་ལམ་ཚད་ཁྲོད་ཀྱི་དོན་ཆེན་ཞིག་དང་བཀྲ་ཤིས་པའི་བྱ་བ་ཞིག་རེད།
         ཀྲུང་དབྱང་གི་ཐུགས་ཁུར་ལས་བོད་ཀྱི་མི་རིགས་ཁག་གི་མི་དམངས་ལ་སྐུལ་མ་ཐེབས་པ་དང་ཡིད་ཆེས་ལྡབ་བརྒྱ་འཕེལ་བ། ཏང་ཀྲུང་དབྱང་གི་ཡང་དག་འགོ་ཁྲིད་དང་། མཁས་མཛངས་ལྡན་པའི་ཐབས་ཇུས།བྱམས་བརྩེའི་ཐུགས་ཁུར་བཅས་ཀྱི་འོག་དང་རྒྱལ་ཡོངས་མི་དམངས་ཀྱི་འཇུངས་པ་མེད་པའི་རོགས་སྐྱོར་འོག་རང་སྐྱོང་ལྗོངས་ཏང་ཨུད་དང་སྲིད་གཞུང་གིས་ཏེང་ཞའོ་ཕིང་གི་རིགས་པའི་གཞུང་ལུགས་དང“མཚོན་བྱེད་གསུམ”གྱི་དགོངས་པ་གལ་ཆེན་གྱི་རླབས་ཆེན་དར་ཆ་མཐོན་པོར་བསྒྲེང་བ་དང་།   ཚན་རིག་དང་མཐུན་པའི་གོང་འཕེལ་ལྟ་བ་ལག་བསྟར་དོན་འཁྱོལ་གཏིང་ཟབ་བྱེད་པ། ལྗོངས་ཡོངས་ཀྱི་མི་རིགས་ཁག་གི་མི་དམངས་ལ་སྣེ་ཁྲིད་བཅས་བྱས་ཏེ“ལྟེ་བ་གཅིག་དང་། དོན་ཆེན་གཉིས། འགན་ལེན་གསུམ”བཅས་ཀྱི་དུས་སྐབས་གསར་པའི་བོད་ཀྱི་ལས་ཀའི་མཛུབ་ཁྲིད་བསམ་བློ་མཐའ་འཁྱོངས་བྱ་རྒྱུར་གཡོ་འགུལ་མི་གཏོང་བ་དང་། མཐུན་སྒྲིལ་འབད་འཐབ་བྱེད་པ། འབད་འབུངས་སྟོབས་བརྩོན་བྱེད་པ་བཅས་བྱས་ནས་ཀྲུང་གོའི་ཁྱད་ཆོས་དང་བོད་ཀྱི་དམིགས་བསལ་ཁྱད་ཆོས་ལྡན་པའི་འཕེལ་རྒྱས་ཀྱི་འགྲོ་ལམ་ཐོག་བློ་བརྟན་འགྱུར་མེད་ངང་སྐྱོད་པས་དཔལ་འབྱོར་དང་སྤྱི་ཚོགས་འཛུགས་སྐྲུན་ཐད་འོད་སྟོང་འཕྲོ་བའི་གྲུབ་འབྲས་ཐོབ་ཡོད།   ལོ་རྒྱུས་ཀྱི་འགོ་འཛུགས་ས་གསར་པ་དང་དེ་བས་མཐོ་བའི་ཐོག་ལངས་ནས་མཐུན་སྒྲིལ་དང་།དམངས་གཙོ། འབྱོར་ཕྱུག   ཤེས་དཔལ།   མཐུན་སྦྱོར་བཅས་ཀྱི་སྤྱི་ཚོགས་རིང་ལུགས་ཀྱི་བོད་ལྗོངས་གསར་པ་འཛུགས་སྐྲུན་བྱ་རྒྱུ་དེ་འཛམ་གླིང་གི་ཡང་རྩེར་སྤོབས་ཉམས་ཆེན་པོས་འགྱིང་ངེར་ལངས་ཐུབ་ངེས་རེད།
              གཞིས་རྩེའི་ཞིང་འབྲོག་མང་ཚོགས་ཁྲི་༡༧ལྷག་ཙམ་བདེ་སྡོད་མངོན་འགྱུར་བྱུང་བ། འདི་ག་ཚགས་པར་ཁང་དུ་གཞིས་རྩེ་ནས་གློག་འཕྲིན་འབྱོར་གསལ།    
   གསར་འགོད་པར་གཞིས་རྩེ་ས་ཁུལ་བདེ་སྡོད་གཞུང་དོན་ཁང་ནས་ཤེས་རྟོགས་བྱུང་བར་གཞིགས་ན།    ༢༠༠༦ལོར་ཞིང་འབྲོག་མང་ཚོགས་ཀྱི་བདེ་སྡོད་ལས་གྲྭ་ལག་བསྟར་བྱས་པ་ནས་༢༠༠༨ལོའི་ལོ་མཇུག་བར་གཞིས་རྩེ་ས་ཁུལ་གྱི་རྫོང（གྲོང་ཁྱེར）༡༨ཀྱིས་རགས་རྩིས་བྱས་ན་ཁྱོན་བསྡོམས་བདེ་སྡོད་ལས་གྲྭའི་འཛུགས་སྐྲུན་ལས་འགན་དུད་ཚང་༣༤༧༧༨ལེགས་གྲུབ་བྱུང་བ་སྟེ་ཞིང་འབྲོག་མང་ཚོགས་ཁྱོན་བསྡོམས་༡༧༦༥༧༡སྡོད་ཁང་གསར་པར་སྤོ་ཐུབ་པ་བྱུང་ཡོད།   ༢༠༠༨ལོར་གཞིས་རྩེ་ས་ཁུལ་གྱིས་ཞིང་འབྲོག་མང་ཚོགས་ཀྱི་བདེ་སྡོད་ལས་གྲྭའི་འཛུགས་སྐྲུན་ནང་དུད་ཚང་༡༣༣༢༥ལས་མཇུག་སྒྲིལ་བ་དེ་ཁྱོན་བསྡོམས་ཤང་དང་གྲོང་རྡལ་༡༦༦དང་།སྲིད་འཛིན་གྲོང་ཚོ་༩༨༧དང་འབྲེལ་བ་ཡོད་པས་ལོ་དེའི་འཛུགས་སྐྲུན་ལས་འགན་༡༠༠%ལེགས་གྲུབ་བྱུང་ཡོད།
    གཞིས་རྩེ་ས་ཁུལ་བདེ་སྡོད་ལས་གྲྭའི་གཞུང་དོན་ཁང་གི་འགན་འཁུར་མི་སྣས་ངོ་སྤྲོད་བྱས་དོན།    བདེ་སྡོད་ལས་གྲྭའི་འཛུགས་སྐྲུན་ནང་གཞིས་རྩེ་ས་ཁུལ་གྱིས་སྲིད་གཞུང་གིས་རོགས་སྐྱོར་ཕྲན་བུ་བྱེད་པ་དང་།   བོད་སྐྱོར་གྱི་རོགས་རམ་ཕྲན་བུ་བྱེད་པ། དངུལ་ཁང་གིས་དངུལ་བུན་ཕྲན་བུ་གཏོང་བ།   མང་ཚོགས་རང་ཉིད་ཀྱིས་གྲབས་གསོག་ཕྲན་བུ་བྱེད་པ་བཅས་དང་ནོར་སྲིད་ཀྱི་སྐྱེད་གསབ་དང་སྤྱི་ཚོགས་ཀྱི་ཞལ་འདེབས་སོགས་ཀྱི་བྱ་ཐབས་སྤྱད་ནས་མང་ཚོགས་ལ་ཁྱིམ་མཚེས་ཀྱིས་ཁྱིམ་མཚེ་རོགས་རམ་དང་།    དུད་ཚང་གིས་དུད་ཚང་ལ་རོགས་རམ།ཕན་ཚུན་ལས་བརྗེས་དང་།   ངལ་ནུས་ནང་ཞུགས་པ།    རང་ཉིད་ཀྱི་རྒྱུ་ཆ་རང་གྲབས་ཀྱི་ཐོག་ནས་ལས་གྲྭའི་འཛུགས་སྐྲུན་ནང་ཞུགས་ཡོད་པ་རེད། དུས་མཚུངས་རྫོང（གྲོང་ཁྱེར）ཁག་དང་ཚན་པ་ཁག་གིས་རྫོང（གྲོང་ཁྱེར）སོ་སོའི་དོན་དངོས་དང་ཟུང་འབྲེལ་གྱིས་སྤྱོད་གོ་ཆོད་པའི་བྱ་ཐབས་སྤྱད་དེ་རྫོང（གྲོང་ཁྱེར）སོ་སོའི་ཁྱད་ལྡན་ལས་གྲྭ་དང་དཔེ་སྟོན་ལས་གྲྭ་བཏོད་ནས་ས་ཁུལ་གྱི་བདེ་སྡོད་ལས་གྲྭའི་འཛུགས་སྐྲུན་ལ་སྐུལ་མ་ནུས་ལྡན་བཏང་ཡོད།
        ཤེས་རྟོགས་བྱུང་བར་གཞིགས་ན།   རང་ལྗོངས་ཀྱི་ཞིང་འབྲོག་མང་ཚོགས་ཀྱི་བདེ་སྡོད་ལས་གྲྭའི་འཛུགས་སྐྲུན་གྱི་སྤྱིའི་འཆར་འགོད་གཞིར་བཟུང“ལོ་ལྔ་ཚན་བཅུ་གཅིག་པའི”རིང་གཞིས་རྩེ་ས་ཁུལ་གྱིས་དབུལ་སྐྱོར་ས་ཚིགས་འཛུགས་སྐྲུན་དང་།   ཡུལ་ནད་ཁུལ་གྱི་མང་ཚོགས་གནས་སྤོ་བཀོད་སྒྲིག   འབྲོག་པ་གཞིས་ཆགས་བཅས་དང་དེ་བཞིན“མཐའ་དར་དམངས་ཕྱུག”གི་བ་སྤྱོད་སོགས་ཀྱི་རྣམ་གྲངས་ལག་བསྟར་བྱས་པ་བརྒྱུད་ཁྱོན་བསྡོམས་ཞིང་འབྲོག་མང་ཚོགས་དུད་ཚང་༥༣༨༩༥ཡི་བདེ་སྡོད་ལས་གྲྭའི་འཛུགས་སྐྲུན་གྱི་ལས་འགན་ལེགས་གྲུབ་བྱུང་བ་དང་དུས་མཚུངས་གྲོང་ཚོ་རིམ་པའི་རྩ་འཛུགས་ཀྱི་བྱེད་སྒོ་སྤེལ་ཡུལ་༡༦༣༩དང་གྲོང་རྡལ་༢༥ཡི་ཡུལ་མི་ཨུ་ཡོན་ལྷན་ཁང་གི་ལྷུ་ལག་ཚང་སྒྲིག་གི་ལས་གྲྭའི་འཛུགས་སྐྲུན་དང་དེ་བཞིན་འཛུགས་སྐྲུན་གསར་པའི་ལས་འགན་ཡང་ལེགས་སྒྲུབ་བྱས་ཡོད།    མིག་སྔའི་བར་བདེ་སྡོད་ལས་གྲྭའི་འཛུགས་སྐྲུན་ལས་འགན་དེ་སྤྱིའི་ལས་འགན་གྱི་༦༤.༥༣%ལེགས་གྲུབ་བྱུང་བ་དང་མི་རེའི་ཆ་སྙོམས་སྡོད་ཁང་གི་རྒྱ་ཁྱོན་སྤྱི་ཁྲེ་གྲུ་བཞི་མ་༤༧.༦༧ཟིན་ཡོད།    གྲོང་ཚོ་རིམ་པའི་རྩ་འཛུགས་ཀྱི་བྱེད་སྒོ་སྤེལ་ཡུལ་༥༠༢ལེགས་གྲུབ་བྱུང་བ（དེའི་ནང་མཐའ་མཚམས་གྲོང་ཚོ་༨༩འཛུགས་སྐྲུན་བྱས་པ）དེ་ས་ཁུལ་ཡོངས་ཀྱི་སྲིད་འཛིན་གྲོང་ཚོའི་༣༡%བཟུང་བ་བཅས་རེད།