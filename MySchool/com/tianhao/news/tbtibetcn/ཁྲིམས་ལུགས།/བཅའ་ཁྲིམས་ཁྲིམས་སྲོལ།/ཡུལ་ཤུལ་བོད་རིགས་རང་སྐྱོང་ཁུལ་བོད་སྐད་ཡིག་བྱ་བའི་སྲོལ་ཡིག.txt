ཡུལ་ཤུལ་བོད་རིགས་རང་སྐྱོང་ཁུལ་བོད་སྐད་ཡིག་བྱ་བའི་སྲོལ་ཡིག
༡༩༩༤ལོའི་ཟླ་༥ཚེས་༣༡ཉིན་ཡུལ་ཤུལ་བོད་རིགས་རང་སྐྱོང་ཁུལ་སྐབས་༨པའི་མི་དམངས་འཐུས་མི་ཚོགས་ཆེན་ཐེངས་༥བའི་ཚོགས་འདུའི་སྟེང་གྲོས་འཆམ་བྱུང་ཞིང་༡༩༩༥ལོའི་ཟླ་༥ཚེས་༣༡ཉིན་མཚོ་སྔོན་ཞིང་ཆེན་སྐབས་བརྒྱད་པའི་མི་དམངས་འཐུས་མི་ཚོགས་ཆེན་རྒྱུན་ལས་ཨུ་ཡོན་ཚོགས་འདུ་ཐེངས་བཅོ་བརྒྱད་པའི་གྲོས་ཚོགས་སྟེང་ཆོག་མཆན་ནང་བཀོད།༡༩༩༥ལོའི་ཟླ་༧པའི་ཚེས་༡ཉིན་ནས་ལག་བསྟར་བྱ་རྒྱུ།དོན་ཚན་དང་པོ།བོད་ཀྱི་སྐད་ཡིག་བཀོལ་སྤྱོད་དང་དར་སྤེལ་འགན་སྲུང་དང་སྐུལ་འདེད་གཏོང་ཆེད།ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་རྩ་ཁྲིམས་དང༌།ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་མི་རིགས་རང་སྐྱོང་ས་ཁུལ་གྱི་བཅའ་ཁྲིམས།ཡུལ་ཤུལ་བོད་རིགས་རང་སྐྱོང་ཁུལ་རང་སྐྱོང་སྲོལ་ཡིག་གི་འབྲེལ་ཡོད་གཏན་འབེབས་གཞིར་བཟུང་སྟེ་རང་སྐྱོང་ཁུལ་གྱི་དོན་དངོས་དང་ཟུང་དུ་འབྲེལ་ནས་སྲོལ་ཡིག་འདི་གཏན་འབེབས་བྱས།དོན་ཚན་གཉིས་པ།རང་སྐྱོང་ཁུལ་གྱི་རང་སྐྱོང་ལས་ཁུངས་དག་གིས་རྒྱལ་ཁབ་ཀྱི་མི་རིགས་སྐད་ཡིག་སྲིད་ཇུས་དང་འབྲེལ་ཡོད་བཅའ་ཁྲིམས་དང་ཁྲིམས་སྲོལ་ལག་ལེན་མཐར་ཕྱིན་བྱེད་པ་དང༌།མི་རིགས་སོ་སོའི་སྐད་དང་ཡི་གེ་འདྲ་མཉམ་གྱི་རྩ་དོན་རྒྱུན་འཁྱོངས་བྱེད་པ་དང༌།མི་རིགས་སོ་སོའི་སྐད་དང་ཡི་གེ་བཀོལ་སྤྱོད་དང་སྤེལ་བའི་དབང་ཆ་ཡོད་པ་འགན་སྲུང་བྱས་ཏེ་མི་རིགས་ཀྱི་སྐད་དང་ཡི་གེ་དེ་འདྲ་མཉམ་དང་མཐུན་སྒྲིལ།ཕན་ཚུན་རོགས་རམ་གྱིས་སྤྱི་ཚོགས་རིང་ལུགས་ཀྱི་མི་རིགས་འབྲེལ་བ་སྲ་བརྟན་དང་འཕེལ་རྒྱས་སུ་གཏོང་བ་དང༌།སྤྱི་ཚོགས་རིང་ལུགས་ཀྱི་དངོས་པོའི་དཔལ་ཡོན་དང་བསམ་པའི་དཔལ་ཡོན་གྱི་འཛུགས་སྐྲུན་སྐུལ་འདེད་གཏོང་བར་ཞབས་འདེགས་ཞུ་རྒྱུ།དོན་ཚན་གསུམ་པ།བོད་སྐད་ཡིག་ནི་རང་སྐྱོང་ཁུལ་གྱི་མི་རིགས་རང་སྐྱོང་ས་ཁུལ་གྱིས་སྲིད་དབང་ལག་བསྟར་བྱེད་པའི་སྐད་ཡིག་གཙོ་བོའི་ནང་གི་ཡ་གྱལ་ཞིག་ཡིན་པས།རང་སྐྱོང་ཁུལ་གྱི་ལས་ཁུངས་དག་གིས་ལས་འགན་ལག་ལེན་དུ་བསྟར་བའི་སྐབས་སུ་བོད་ཡིག་དང་རྒྱ་ཡིག་གཉིས་ཐུན་མོང་དུ་སྤྱོད་དགོས།དོན་ཚན་བཞི་པ།རང་སྐྱོང་ཁུལ་གྱི་རང་སྐྱོང་ལས་ཁུངས་དག་གིས་བོད་སྐད་ཡིག་ཁྱབ་བརྡལ་དུ་གཏོང་རྒྱུ་དང་དེ་མཐོར་འདེགས་བྱེད་རྒྱུ་གཉིས་ཟུང་དུ་འབྲེལ་བའི་རྩ་དོན་རྒྱུན་འཁྱོངས་བྱས་ཏེ།གཞི་རིམ་ལས་ཀར་ཤུགས་སྣོན་རྒྱག་རྒྱུ་དང༌།བཀོལ་སྤྱོད་ཀྱི་ཁྱབ་ཁོངས་རྒྱ་བསྐྱེད་པ།བོད་སྐད་ཡིག་གི་བཀོལ་སྤྱོད་དང་སློབ་སྦྱོང་ལ་སྐུལ་འདེད་གཏོང་རྒྱུ།