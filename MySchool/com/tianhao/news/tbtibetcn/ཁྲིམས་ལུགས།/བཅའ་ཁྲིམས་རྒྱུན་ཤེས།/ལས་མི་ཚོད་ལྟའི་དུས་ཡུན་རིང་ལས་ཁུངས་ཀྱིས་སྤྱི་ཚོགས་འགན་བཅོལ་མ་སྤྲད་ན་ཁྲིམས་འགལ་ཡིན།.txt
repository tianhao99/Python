ལས་མི་ཚོད་ལྟའི་དུས་ཡུན་རིང་ལས་ཁུངས་ཀྱིས་སྤྱི་ཚོགས་འགན་བཅོལ་མ་སྤྲད་ན་ཁྲིམས་འགལ་ཡིན།
སྨན་བཅོས་འགན་བཅོལ་ཡོད་ཚེ་སྨན་བཅོས་ཁུར་པོ་ཇེ་ཡང་དུ་ཆེས་ཆེར་གཏོང་ཐུབ། རྒན་གསོའི་འགན་བཅོལ་ཡོད་ཚེ་ལས་འཁྱུར་ངལ་གསོ་ཞུས་རྗེས་རྒན་གསོའི་དངུལ་ལེན་ཆོག་པ་དང་། ལས་རྨས་འགན་བཅོལ་ཡོད་ཚེ་ལས་རྨས་བྱུང་བར་འགན་ལེན་ཡོད།
          ཁེ་ལས་ཀྱིས་སྤྱི་ཚོགས་འགན་བཅོལ་གྲོན་དངུལ་སྤྲོད་མཚམས་བཞག་པའམ་ཡང་ན་ཇེ་ཉུང་དུ་བཏང་ཚེ་ངལ་རྩོལ་པའི་ཁེ་དབང་ལ་ཤུགས་རྐྱེན་ཐེབས་སྲིད།
          ལས་ཀར་ཞུགས་རྗེས། ཁེ་ལས་ཀྱིས་རྒྱུ་མཚན་སྣ་ཚོགས་ལ་བརྟེན་ནས་ངལ་རྩོལ་པའི་སྤྱི་ཚོགས་འགན་བཅོལ་གྲོན་དངུལ་མི་སྤྲོད་པའི་གནས་ཚུལ་འབྱུང་སྲིད། དེས་ངལ་རྩོལ་པའི་ཁེ་དབང་ལ་གནོད་སྐྱོན་ཐེབས་ཀྱི་ཡོད།
          མི་ཤུགས་ཐོན་ཁུངས་དང་སྤྱི་ཚོགས་འགན་སྲུང་པུའུ་ཡིས་སྤྱི་ཚོགས་འགན་བཅོལ་གྲོན་དངུལ་མི་སྤྲོད་པའི་གནས་ཚུལ་རིགས་ལྔ་ཕྱོགས་བསྡོམས་བྱས་འདུག གལ་ཏེ་གཤམ་གྱི་གནས་ཚུལ་འདི་ལྔ་པོ་དང་འཕྲད་ཚེ་ངལ་རྩོལ་པས་ཞུམ་མེད་ཀྱི་སྒོ་ནས་“མིན་”ཞེས་བཤད་ཆོག་ལ། ད་དུང་སྤྱི་ཚོགས་འགན་སྲུང་སྡེ་ཁག་ལ་ཁེ་དབང་སྲུང་སྐྱོབ་སྐོར་ནས་ཞུ་གཏུག་བྱས་ཆོག
          ལས་མི་ཚོད་ལྟའི་དུས་ཡུན་རིང་ལས་ཁུངས་ཀྱིས་སྤྱི་ཚོགས་འགན་བཅོལ་མ་སྤྲད་ན་ཁྲིམས་འགལ་ཡིན།
          དགོས་པའི་གྲོན་དངུལ་ཞིབ་བཤེར་གཏན་འབེབས་བྱ་རྒྱུ།
          སྤྱི་ཚོགས་འགན་བཅོལ་གྲོན་དངུལ་གྱི་ཁོངས་སུ་གཞི་རྩའི་རྒན་གསོའི་འགན་བཅོལ་གྲོན་དངུལ་དང་། གཞི་རྩའི་སྨན་བཅོས་འགན་བཅོལ་གྲོན་དངུལ། ལས་རྨས་འགན་བཅོལ་གྲོན་དངུལ། ལས་ཤོར་འགན་བཅོལ་གྲོན་དངུལ་དང་བུ་བཙའི་འགན་བཅོལ་གྲོན་དངུལ་བཅས་ཚུད་ཡོད། བུ་བཙའི་འགན་བཅོལ་དང་ལས་རྨས་འགན་བཅོལ་མི་སྒེར་གྱིས་འཇལ་མི་དགོས་པ་ཕུད། གཞན་གསུམ་ལས་ཁུངས་དང་མི་སྒེར་གྱིས་འབྲེལ་ཡོད་བསྡུར་ཚད་ལྟར་མཉམ་དུ་འཇལ་དགོས།
          ཁེ་ལས་ཀྱིས་ལས་བཟོ་བའི་ཚོད་ལྟའི་དུས་ཡུན་ནང་ངེས་པར་དུ་ལས་བཟོ་བར་སྤྱི་ཚོགས་འགན་བཅོལ་སྤྲོད་དགོས།
          ལས་བཟོ་བར་སྤྱི་ཚོགས་འགན་བཅོལ་མི་དགོས་པ་ཁས་ལེན་དུ་བཅུག་པ་ཁྲིམས་འགལ་ཡིན།
          དེང་སྐབས་ཀུང་སི་ཁ་ཤས་ཀྱིས་ལས་བཟོ་བ་དང་ངལ་རྩོལ་གན་རྒྱ་འཇོག་སྐབས་ལས་བཟོ་བར་ཡིག་ཐོག་གི་ཁས་ལེན་ཞིག་འབྲི་དགོས་པའི་རེ་བ་བཏོན་ཏེ། ཁས་ལེན་ཡི་གེའི་ནང་དུ་ལས་བཟོ་བས་རང་མོས་ཀྱིས་ཀུང་སི་དེས་སྤྲོད་དགོས་པའི་སྤྱི་ཚོགས་འགན་བཅོལ་གྲོན་དངུལ་བློས་བཏང་བ་དང་། ཀུང་སིས་སྤྱི་ཚོགས་འགན་བཅོལ་གྲོན་དངུལ་དེ་གླ་ཕོགས་ཀྱི་གྲུབ་ཆ་ཞིག་ཏུ་བརྩིས་ནས་ཐད་ཀར་ལས་བཟོ་བར་སྤྲོད་ཀྱི་ཡོད་ཅེས་བྲིས་ཡོད། དེ་ནི་ལུགས་དང་མི་མཐུན་ལ་ཁྲིམས་འགལ་ཡང་ཡིན།
          《སྤྱི་ཚོགས་འགན་བཅོལ་བཅའ་ཁྲིམས》དང《ངལ་རྩོལ་གན་རྒྱའི་བཅའ་ཁྲིམས》ཀྱི་འབྲེལ་ཡོད་གཏན་འབེབས་ལྟར་ན། ལས་མི་བཀོལ་སྤྱོད་ལས་ཁུངས་དང་ངལ་རྩོལ་པ་ངེས་པར་དུ་ཁྲིམས་ལྟར་སྤྱི་ཚོགས་འགན་བཅོལ་གྱི་ནང་དུ་ཞུགས་དགོས་པ་དང་། ངེས་པར་དུ་སྤྱི་ཚོགས་འགན་བཅོལ་གྲོན་དངུལ་འཇལ་དགོས།
          ངལ་རྩོལ་པ་སྤྱི་ཚོགས་ཀྱི་འགན་བཅོལ་ནང་འཇུག་རྒྱུ་མ་ཟད་ཁྲིམས་ལྟར་སྤྱི་ཚོགས་འགན་བཅོལ་གྱི་གྲོན་དངུལ་འཇལ་རྒྱུ་ནི་ལས་མི་བཀོལ་སྤྱོད་ལས་ཁུངས་ཀྱི་ཁྲིམས་བཀོད་འོས་འགན་ཡང་ཡིན། འོས་འགན་ལས་ཁུངས་དང་ངལ་རྩོལ་པས་ཁ་ཆད་བཞག་ནས་བསྒྱུར་ཆོག་པ་དང་དོར་ཆོག་པ་ཞིག་རྩ་བ་ནས་མིན།
          མི་དོན་ཡིག་ཚགས་ལས་ཁུངས་སུ་བསྒྱུར་མེད་པའི་རྐྱེན་གྱིས་སྤྱི་ཚོགས་འགན་བཅོལ་མི་སྤྲོད་པ་ཁྲིམས་འགལ་ཡིན།
          ལས་བཟོ་བ་གསར་པ་ལས་གནས་སུ་ཞུགས་དུས་བྱ་བའི་འགྱུར་ལྡོག་གི་དབང་གིས་དེ་སྔོན་གྱི་མི་དོན་ཡིག་ཚགས་སྔར་གྱི་ལས་ཁུངས་ནས་དུས་ཐོག་ཏུ་སྐོང་འཐེན་བྱས་མེད་པར་བརྟེན། ལས་ཁུངས་ཁ་ཤས་ཀྱིས་ཡིག་ཚགས་མེད་པའི་རྐྱེན་གྱིས་ལས་བཟོ་བར་སྤྱི་ཚོགས་འགན་བཅོལ་དངུལ་སྤྲོད་ཐབས་མེད་ཅེས་བརྗོད་ཀྱི་ཡོད།དེ་ནི་ལུགས་མཐུན་ཞིག་མིན།
          དོན་དངོས་སུ་མི་དོན་ཡིག་ཚགས་ནི་སྤྱི་ཚོགས་འགན་བཅོལ་ལ་མཁོ་བའི་ཆ་རྐྱེན་ཞིག་མིན་པ་དང་། དེ་ནི་ལས་ཁུངས་ཀྱིས་སྤྱི་ཚོགས་འགན་བཅོལ་དུས་འགྱངས་བྱེད་པའི་རྒྱུ་མཚན་དུ་འགྱུར་མི་རུང་།
          《སྤྱི་ཚོགས་འགན་བཅོལ་བཅའ་ཁྲིམས་》ཀྱི་དོན་ཚན་ང་བརྒྱད་པའི་གཏན་འབེབས་དང་དོན་ཚན་དྲུག་ཅུ་པའི་གཏན་འབེབས་ལྟར། ལས་མི་བཀོལ་སྤྱོད་བྱེད་པའི་ལས་ཁུངས་ཀྱིས་རང་འགུལ་ངང་སྤྱི་ཚོགས་ཀྱི་འགན་བཅོལ་གྲོན་དངུལ་དུས་ཐོག་ཏུ་འཇལ་དགོས་པ་དང་། འགོག་ཐབས་བྲལ་བའི་རྐྱེན་ངན་སོགས་ཁྲིམས་བཀོད་དོན་དག་མ་ཡིན་པའི་རྐྱེན་གང་རུང་ཞིག་ལ་འཕྲད་ན་གྲོན་དངུལ་འཇལ་པ་ཕྱིར་འགྱངས་དང་ཆག་ཡང་། རྩ་ཆག་སོགས་གཏོང་མི་ཆོག
          གན་རྒྱ་བཞག་མེད་པའི་རྐྱེན་གྱིས་སྤྱི་ཚོགས་འགན་བཅོལ་མི་སྤྲོད་པའི་གནས་ཚུལ་ལ་འཕྲད་ན་འདི་ལ་གཟིགས།
          ལས་ཁུངས་ཁ་ཤས་ཀྱིས་ངལ་རྩོལ་གན་རྒྱ་མ་བཞག་པར་ཁ་གཡར་ནས་སྤྱི་ཚོགས་འགན་བཅོལ་མི་སྤྲོད་ཟེར་ན་ཇི་ལྟར་བྱེད་དགོས་སམ། ལས་བཟོ་བས་གཤམ་གྱི་བདེན་དཔང་འདོན་སྤྲོད་བྱས་ཏེ། ལས་ཁུངས་དང་ལས་བཟོ་པའི་བར་གྱི་ལས་མི་བཀོལ་སྤྱོད་ཀྱི་འབྲེལ་བ་ར་སྤྲོད་བྱེད་ཆོག
          《ངལ་རྩོལ་འབྲེལ་བ་གཏན་འཁེལ་བྱེད་པའི་འབྲེལ་ཡོད་དོན་ཚན་སྐོར་གྱི་བརྡ་ཐོའི》དོན་ཚན་གཉིས་པའི་ནང་། ལས་མི་བཀོལ་སྤྱོད་ལས་ཁུངས་ཀྱིས་ངལ་རྩོལ་པ་དང་ངལ་རྩོལ་གན་རྒྱ་བཞག་མེད་ཀྱང་། ཕྱོགས་གཉིས་ལ་ངལ་རྩོལ་གྱི་འབྲེལ་བ་ཡོད་པ་བདེན་དཔང་བྱེད་དགོས་ཚེགཤམ་གྱི་དངོས་དཔང་ལ་བརྟེན་ཆོག
          གླ་ཕོགས་སྟེར་བའི་འཛིན་ཡིག་དང་ཟིན་ཐོ(ལས་བཟོ་བའི་གླ་ཕོགས་སྟེར་བའི་མིང་ཐོ།)དང་སྤྱི་ཚོགས་འགན་བཅོལ་གྲོན་དངུལ་སྣ་ཚོགས་སྤྲད་པའི་ཟིན་ཐོ། ལས་མི་བཀོལ་སྤྱོད་བྱེད་པའི་ལས་ཁུངས་ཀྱིས་ངལ་རྩོལ་པར་སྤྲད་པའི་“ལས་ཀའི་ལག་ཁྱེར”དང་། “ཞབས་ཞུའི་ལག་ཁྱེར”སོགས་ཐོབ་ཐང་ར་སྤྲོད་བྱེད་ཐུབ་པའི་ལག་ཁྱེར། ངལ་རྩོལ་པས་བྲིས་པའི་ལས་མི་བསྡུ་བའི་“ཐོ་འགོད་རེའུ་མིག”དང་“མིང་ཐོ་བཀོད་པའི་རེའུ་མིག”སོགས་ལས་མི་བསྡུ་ལེན་ཟིན་ཐོ།ལས་ཞུགས་ཟིན་ཐོ། ངལ་རྩོལ་པ་གཞན་པའི་དཔང་ཚིག་སོགས། དེའི་ནང་གི་(1)(3)(4)ཡི་འབྲེལ་ཡོད་བདེན་དཔང་ལས་མི་བཀོལ་སྤྱོད་བྱེད་མཁན་ལས་ཁུངས་ཀྱིས་འདོན་སྤྲོད་བྱེད་འགན་འཁུར་དགོས།
          དངུལ་སྨར་སྤྲོད་སྟངས་ཀྱིས་སྤྱི་ཚོགས་འགན་བཅོལ་གྱི་ཚབ་བྱ་མི་རུང་།
          ལས་ཁུངས་ཁ་ཤས་ཀྱིས་ལས་བཟོ་པར་སྤྱི་ཚོགས་འགན་བཅོལ་སྤྲོད་ཀྱི་མེད། ཡིན་ཡང་ལས་མིར་སྤྱི་ཚོགས་འགན་བཅོལ་གྱི་ཁ་གསབ་རོགས་དངུལ་སྤྲད་དེ། དངུལ་སྨར་གྱིས་སྤྱི་ཚོགས་འགན་བཅོལ་གྱི་ཚབ་བྱེད་ཀྱི་ཡོད། དེ་འདྲ་དང་ལེན་བྱེད་མི་རུང་།
          《སྤྱི་ཚོགས་འགན་བཅོལ་གྱི་གྲོན་དངུལ་བསྡུ་འཇལ་གྱི་གནས་སྐབས་ལག་བསྟར་སྲོལ་ཡིག》གི་དོན་ཚན་བཅུ་གཉིས་པའི་ནང་གཏན་འབེབས་བྱས་དོན། “འཇལ་སྤྲོད་སྡེ་ཚན་དང་འཇལ་སྤྲོད་མཁན་མི་སྒེར་གྱིས་དངུལ་ལོར་རྣམ་པའི་ཐོག་ནས་སྤྱི་ཚོགས་འགན་བཅོལ་གྲོན་དངུལ་ཡོངས་རྫོགས་འཇལ་དགོས་པ་དང་། མི་སྒེར་གྱིས་འཇལ་དགོས་པའི་སྤྱི་ཚོགས་ཀྱི་འགན་བཅོལ་གྲོན་དངུལ་དེ་མི་སྒེར་གནས་སའི་ལས་ཁུངས་གྱིས་མི་དེའི་གླ་ཕོགས་ནང་ནས་ཚབ་འཐེན་ཚབ་འཇལ་བྱེད་དགོས།”
          ལས་མི་བཀོལ་སྤྱོད་བྱེད་མཁན་ལས་ཁུངས་དང་མི་སྒེར་གྱིས་ལྐོག་ཏུ་སྤྱི་ཚོགས་འགན་བཅོལ་གྲོན་དངུལ་སྐོར་གྱི་ཁ་ཆད་བཞག་མི་ཆོག