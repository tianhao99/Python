ད་ལྟ་སྤྱོད་བཞིན་པའི་ནུས་ལྡན་བཅའ་ཁྲིམས་ཁྱོན་བསྡོམས274ཡོད།
རྒྱལ་ཡོངས་མི་དམངས་འཐུས་མིའི་ཚོགས་ཆེན་རྒྱུན་ལས་ཨུ་ཡོན་ལྷན་ཁང་ཁྲིམས་ལུགས་ལས་དོན་ཨུ་ཡོན་ལྷན་ཁང་གི་མགྲིན་ཚབ་པའམ་ཞིབ་འཇུག་ཁང་གི་ཀྲུའུ་རེན་ཙང་ཐེ་ཝུའེ་ཡིས་ཉིན་ཤས་སྔོན་གསར་འགོད་པའི་དྲི་བར་ལན་འདེབས་སྐབས་ཀྲུང་གོས་ད་ལྟ་སྤྱོད་བཞིན་པའི་ནུས་ལྡན་བཅའ་ཁྲིམས་ཁྱོན་བསྡོམས274ཡོད་ཅེས་ངོ་སྤྲོད་བྱས་པ་རེད།
          ཁོས་བཤད་རྒྱུར། དམངས་དོན་ཁྲིམས་གཞུང2021ལོའི་ཟླ1ཚེས1ཉིན་ནས་བཟུང་ལག་བསྟར་བྱས་པ་དང་། གཉེན་སྒྲིག་བཅའ་ཁྲིམས་དང་། རྒྱུན་འཛིན་བཅའ་ཁྲིམས། དམངས་ཁྲིམས་སྤྱི་སྲོལ། གསོ་སྐྱོང་བཅའ་ཁྲིམས། ཁག་ཐེག་བཅའ་ཁྲིམས། གན་རྒྱའི་བཅའ་ཁྲིམས། རྫས་དབང་བཅའ་ཁྲིམས། དབང་ཆར་བཙན་གནོད་འགན་འཁྲིའི་བཅའ་ཁྲིམས། དམངས་ཁྲིམས་སྤྱིའི་རྩ་དོན་སོགས་དམངས་དོན་བཅའ་ཁྲིམས9དུས་གཅིག་ཏུ་མེད་པར་བཟོས་ཤིང་། དུས་མཚུངས་སུ2020ལོར་རྒྱལ་ཡོངས་མི་དམངས་འཐུས་མིའི་ཚོགས་ཆེན་རྒྱུན་ལས་ཨུ་ཡོན་ལྷན་ཁང་གིས་བཅའ་ཁྲིམས9གཏན་འབེབས་བྱས་པ་དང་། བཅའ་ཁྲིམས12ལ་བཟོ་བཅོས་བྱས། འབྲེལ་ཡོད་བཅའ་ཁྲིམས་ཀྱི་གནད་དོན་དང་གནད་དོན་གལ་ཆེན་སྐོར་གྱི་ཆོད་དོན12ལ་གྲོས་འཆམ་བྱུང་བ་རེད། ཀྲུང་གོས་ད་ལྟ་སྤྱོད་བཞིན་པའི་ནུས་ལྡན་བཅའ་ཁྲིམས་ཀྱི་གྲངས་འབོར་ལ་འགྱུར་ལྡོག་ཆེ་ཙམ་བྱུང་བ་དང་མིག་སྔར་ཁྱོན་བསྡོམས་ཁག274ཡོད་པ་རེད། དེའི་ནང་རྩ་ཁྲིམས1ཡོད་ལ་བཅའ་ཁྲིམས་སྡེ་ཁག་གི་རིགས་དབྱེ་ལྟར་ད་དུང་རྩ་ཁྲིམས་དང་འབྲེལ་བ་ཡོད་པའི་བཅའ་ཁྲིམས46དང་། དམངས་ཁྲིམས་ཚོང་ཁྲིམས་སྐོར་གྱི་བཅའ་ཁྲིམས23། སྲིད་འཛིན་བཅའ་ཁྲིམས92། དཔལ་འབྱོར་སྐོར་གྱི་བཅའ་ཁྲིམས75། སྤྱི་ཚོགས་བཅའ་ཁྲིམས25། ཉེས་ཁྲིམས1། གཏུག་བཤེར་དང་གཏུག་བཤེར་མིན་པའི་གོ་རིམ་སྐོར་གྱི་བཅའ་ཁྲིམས11བཅས་ཡོད་ཅེས་ཟེར།
          “གསལ་བཤད་བྱེད་དགོས་པ་ཞིག་ལ་རྩ་ཁྲིམས་དང་རྩ་ཁྲིམས་དག་བཅོས་འཆར་ཟིན5ནི་ངོ་གྲངས1ལྟར་བརྩི་དགོས་པ་དང་། ཉེས་ཁྲིམས་དང་ཉེས་ཁྲིམས་དག་བཅོས་འཆར་ཟིན11དང་རྒྱལ་ཡོངས་མི་དམངས་འཐུས་མིའི་ཚོགས་ཆེན་རྒྱུན་ལས་ཨུ་ཡོན་ལྷན་ཁང་ཕྱི་རྒྱལ་གྱི་དངུལ་བརྗེས་བསླུས་ཉོ་དང་། ཕྱི་དངུལ་ཟོལ་བསྐུངས། ཁྲིམས་འགལ་ངང་ཕྱི་དངུལ་ཉོ་ཚོང་སྐོར་བཅས་ཀྱི་ཉེས་གསོག་ལ་ཉེས་ཆད་གཅད་རྒྱུའི་སྐོར་གྱི་གཏན་འབེབས་ནི་ངོ་གྲངས1ལྟར་བརྩི་དགོས། བཅའ་ཁྲིམས་ཐེངས་རེར་བཟོ་བཅོས་ཐེངས་ཁ་ཤས་བྱས་ཀྱང་ཚང་མ་ངོ་གྲངས1ལྟར་བརྩི་དགོས།” ཙང་ཐེ་ཝུའེ་ཡིས་ཁྲིམས་ལུགས་ལས་དོན་ཨུ་ཡོན་ལྷན་ཁང་གིས་རྒྱལ་ཡོངས་མི་དམངས་འཐུས་མིའི་ཚོགས་ཆེན་དང་རྒྱུན་ལས་ཨུ་ཡོན་ལྷན་ཁང་གི་ཁྲིམས་འཛུགས་ལས་དོན་གྱི་གནས་ཚུལ་ལ་གཞིགས་ནས་དུས་བཀག་ལྟར་འབྲེལ་ཡོད་ཁྲིམས་བཟོའི་གྲངས་གཞི་བསྡོམས་རྩིས་དང་གསར་བརྗེས་བྱ་རྒྱུ་ཡིན་ཞེས་ཟེར།
རྩོམ་སྒྲིག་པ། བདེ་སྒྲོལ།