ཆུ་མ་ཤོར་གོང་ནས་རགས་རྒྱག་དགོས། རྐྱེན་མ་བྱུང་གོང་ནས་དོགས་དགོས།
ན་ནིང་དཔྱིད་གསར་དུས་ཆེན་གྱི་རྗེས། ལི་ཆེ་གེ་མོ་དང་ཕ་ཡུལ་གཅིག་པའི་མི་གསུམ་ལྷ་ས་གྲོང་ཁྱེར་གྱི་འཛུགས་སྐྲུན་ཀུང་སི་ཞིག་ཏུ་ལས་ཀ་བྱས། ཁོང་ཚོས་སྦྱིན་བདག་ལ་ཡིད་ཆེས་བྱས་ནས་ཡིག་ཐོག་གི་ངལ་རྩོལ་གན་རྒྱ་བཞག་མེད་ལ། སྤྱི་ཚོགས་འགན་བཅོལ་གྱི་དངུལ་འཇལ་བའི་གྲོལ་མོལ་ཡང་བྱས་མེད། ལས་ཀར་ཞུགས་རྗེས། ཕྱོགས་གཉིས་ཀྱིས་ངག་ཐོག་ནས་ཟླ་རེའི་ཚེས་15ཉིན་གླ་ཆ་སྤྲོད་པའི་ཁ་འཆམས། འོན་ཀྱང་སྦྱིན་བདག་གིས་ཁོང་ཚོར་གླ་ཆ་སྒོར་ཁྲི་5ལྷག་ཙམ་འགྱངས་ནས་མ་སྤྲད་པ་རེད། ཕྱིས་སུ་སྦྱིན་བདག་གིས་ཁ་པར་ཡང་མི་ལེན་པ་མ་ཟད། མི་ཡང་མཐོང་རྒྱུ་མེད་པར་གྱུར། འུ་ཐུག་ཐབས་ཟད་ཀྱི་གནས་ཚུལ་འོག ལི་ཆེ་གེ་མོས་ལྷ་ས་གྲོང་ཁྱེར་ཁྲིམས་འཛིན་ཅུས་བཅའ་ཁྲིམས་རོགས་སྐྱོར་ལྟེ་གནས་སུ་བསྐྱོད་དེ་ལས་དོན་མི་སྣར་རོགས་པ་བྱེད་རོགས་ཞུས། གླ་ཆ་འགྱངས་ཆད་བྱས་པའི་འབྲེལ་ཡོད་དཔང་ཡིག་མཁོ་འདོན་བྱེད་དགོས་པའི་རེ་བ་བཏོན་ཀྱང་ལི་ཆེ་གེ་མོས་རང་ཉིད་དང་སྦྱིན་བདག་དབར་ངག་ཐོག་གི་གྲོས་མཐུན་ལས་ཡིག་ཐོག་གི་གན་རྒྱ་བཞག་མེད་ཅེས་བཤད། དེས་མ་ཚད། རང་ཉིད་འཛུགས་སྐྲུན་ཀུང་སི་དེའི་ལས་མི་ཡིན་པའི་དཔང་ཡིག་གང་ཡང་བསྟན་རྒྱུ་མེད། ལས་དོན་མི་སྣས་གནས་ཚུལ་དེ་རིགས་འོག་ལི་ཆེ་གེ་མོའི་རེ་ཞུ་བདག་སྤྲོད་བྱེད་ཐབས་མེད་ཅེས་བཤད།
           བཅའ་ཁྲིམས་རོགས་སྐྱོར་ལྟེ་གནས་ཀྱི་ཁྲིམས་རྩོད་པས་ཞུ་གཏུག་རྒྱག་སྐབས་དཔང་རྟགས་གཙོ་བོ་ཡིན། རྒྱ་ཆེའི་ཞིང་པ་ལས་མི་ཚོས་དཔང་རྟགས་འཚོལ་བསྡུ་བྱེད་ཐུབ་པ་དང་དཔང་རྟགས་ཆ་ཚང་པོ་བསྟན་རྒྱུ་ཡོད་པ་བྱེད་དགོས། “ཁེ་དབང་སྲུང་སྐྱོང་བྱེད་སྔ་ན་གྱོང་གུན་ཕོག་ཉུང་བས། གླ་ཆ་ཟླ་གཅིག་གཉིས་འགྱངས་ཚེ་དུས་ཐོག་ཏུ་ཁེ་དབང་སྲུང་སྐྱོང་བྱེད་དགོས་པ་ལས་ལོ་མཇུག་ཏུ་ལས་གྲྭ་མཇུག་སྒྲིལ་རྗེས་སྦྱིན་བདག་སར་རྒྱུགས་ནས་གླ་ཆ་དེད་ཚེ་རག་ཁག་པ་མ་ཟད། དུས་ཚོད་མང་པོ་འགྱངས་ན་དཔང་རྟགས་རག་ཐབས་དཀའ”ཞེས་དྲན་སྐུལ་བྱས།
           ལྷ་ས་གྲོང་ཁྱེར་ཁྲིམས་འཛིན་ཅུས་བཅའ་ཁྲིམས་རོགས་སྐྱོར་ལྟེ་གནས་ཀྱི་ཀྲུའུ་རེན་གཞོན་པ་ལྷ་རྒྱལ་དོན་གྲུབ་ཀྱིས་གསར་འགོད་པར། ཉེ་དུས། ཉིན་ལྟར་ཞིང་པ་ལས་མིས་གླ་ཆ་འདེད་རྒྱུའི་གནད་དོན་སྐོར་ལ་སྐད་ཆ་འདྲི་བར་ཡོང་གི་འདུག ཞིང་པ་ལས་མི་ཁག་གཅིག་གི་བཅའ་ཁྲིམས་ཀྱི་འདུ་ཤེས་ཞན་པས་ལས་ཀ་མ་བྱས་གོང་སྦྱིན་བདག་དང་ངག་ཐོག་ནས་གན་རྒྱ་བཞག་པ་ལས་ཡིག་ཐོག་གི་གན་རྒྱ་འཇོག་གི་མེད་པ་དང་། ལས་གྲྭར་གནས་སྐབས་ཀྱི་ལས་ཀ་བྱེད་པར་བརྟེན། ཞིང་པ་ལས་མི་ལ་ལར་ཀུང་སིའི་མིང་ཆ་ཚང་བ་ཡང་ཤོད་རྒྱུ་མེད་པ་དང་སྦྱིན་བདག་གི་གནས་ཚུལ་ཡང་གསལ་པོ་མི་ཤེས་པས་ཞུ་གཏུག་རྒྱག་སྐབས་དཀའ་ངལ་འཕྲད་ཀྱི་ཡོད།
           ཤེས་རྟོགས་བྱུང་བར་གཞིགས་ན། ཟླ་10ཚེས་15ཉིན་ཞིང་པ་ལས་མིར་རོགས་རམ་བྱེད་པའི་བྱ་ཐབས་སྤྱད་རྗེས། ཞིང་པ་ལས་མི་ཚོས་ལས་མི་གླ་མཁན་དང་། གླ་པ་རང་ཉིད་དབར་གྱི་ཆད་འཛིན་དང་དེ་བཞིན་སྒེར་གྱི་ཐོབ་ཐང་ལག་ཁྱེར་པར་སློག་བརྒྱབ་པ་གཅིག་འཁྱེར་ཏེ། ཁྲེང་ཀོན་ཆུས་མི་དམངས་ཁྲིམས་ཁང་གི་ལས་དོན་ས་ཚིགས་སུ་བཅའ་སྡོད་བཅའ་ཁྲིམས་རོགས་སྐྱོར་ལྟེ་གནས་དང་། 12348ཀྲུང་གོའི་བོད་ལྗོངས་བཅའ་ཁྲིམས་དྲ་བ། ལྷ་ས་གྲོང་ཁྱེར་ཁྲིམས་འཛིན་ཅུས་བཅའ་ཁྲིམས་རོགས་སྐྱོར་ལྟེ་གནས་ཀྱི་ཞབས་ཞུའི་ཚོམས་ཆེན་བཅས་སུ་བསྐྱོད་དེ་བཅའ་ཁྲིམས་རོགས་སྐྱོར་གྱི་རེ་ཞུ་བྱེད་ཆོག
           ཁྲིམས་རྩོད་པས་ཞིང་པ་ལས་མིས་ལས་ཀར་མ་ཞུགས་གོང་ཀུང་སིའི་མིང་དང་མི་དོན་འབྲེལ་བ་གསལ་པོ་ཤེས་དགོས་པ་དང་། ལས་ཀར་མ་ཞུགས་གོང་སྦྱིན་བདག་གམ་ཡང་ན་ཀུང་སི་དང་ཡིག་ཐོག་གི་གན་རྒྱ་འཇོག་དགོས་པ་དང་། ཐབས་གཞན་མེད་པར་ངག་ཐོག་ནས་གན་རྒྱ་བཞག་དགོས་བྱུང་ཚེ། སྒྲ་འཇུག་བྱས་ནས་དཔང་རྟགས་འདོན་རྒྱུ་ཡོད་པ་བྱེད་དགོས་པ། དུས་མཚམས་རེར་གླ་ཆ་རྩིས་རྒྱག་ཏུ་བཅུག་ན་ཕྱིས་སུ་གླ་ཆ་ཆད་ཀྱང་གྱོང་གུན་ཆུང་ངུ་ལས་ཕོག་མི་སྲིད་པ། ངལ་རྩོལ་འབྲེལ་བ་ར་སྤྲོད་ཐུབ་པའི་དཔང་རྟགས་དངོས་ཉར་དགོས་པ་དང་ལས་གོས་དང་ལས་རྟགས་ཙམ་ཡང་དཔང་རྟགས་དངོས་ཡིན་པས་དགོས་མཁོ་ཡོད་སྐབས་སྟོན་ཆོག་ཆོག་བྱེད་དགོས་པ་བཅས་ཀྱི་དྲན་སྐུལ་བྱས།