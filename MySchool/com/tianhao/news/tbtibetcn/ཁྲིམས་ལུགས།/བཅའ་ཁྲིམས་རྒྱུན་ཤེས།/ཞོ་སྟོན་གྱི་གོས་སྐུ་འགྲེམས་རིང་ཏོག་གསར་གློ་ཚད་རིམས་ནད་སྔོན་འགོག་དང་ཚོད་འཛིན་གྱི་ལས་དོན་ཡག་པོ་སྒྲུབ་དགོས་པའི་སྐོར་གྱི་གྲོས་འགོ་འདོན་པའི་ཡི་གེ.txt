ཞོ་སྟོན་གྱི་གོས་སྐུ་འགྲེམས་རིང་ཏོག་གསར་གློ་ཚད་རིམས་ནད་སྔོན་འགོག་དང་ཚོད་འཛིན་གྱི་ལས་དོན་ཡག་པོ་སྒྲུབ་དགོས་པའི་སྐོར་གྱི་གྲོས་འགོ་འདོན་པའི་ཡི་གེ
རྒྱ་ཆེའི་དད་ལྡན་མང་ཚོགས་དང་གྲྭ་བཙུན། ཡུལ་སྐོར་བ་བཅས་ལ་ཞུ་དོན།
          མིག་སྔར། རྒྱལ་ཕྱི་རྒྱལ་ནང་གི་རིམས་ནད་གནས་ཚུལ་རྙོག་འཛིང་ཆེ་ལ་འགྱུར་བ་འགྲོ་མགྱོགས་པའི་ཁར། ཁྱིམ་མཚེས་རྒྱལ་ཁབ་འགར་རིམས་ནད་ཚོད་འཛིན་མི་ཐུབ་པར་མཆེད་བཞིན་ཡོད་པ་དང་། ཡུན་ནན་དུ་རིམས་ནད་ད་དུང་མཇུག་འགྲིལ་མེད་པའི་ཐོག་ཅང་སུའུ་ནན་ཅིང་དང་ཧུའུ་ནན་ཀྲང་ཅ་ཅེ་སོགས་ས་གནས་མང་པོར་འདུ་འཛོམས་ལས་བྱུང་བའི་རིམས་ནད་ཐོན་པ་མ་ཟད། དེའི་གཞི་རྒྱུ་ངོ་འགྱུར་དུག་སྲིན་ཏེར་ཐ་དང་ཧ་ཅང་འདྲ་ཞིང་ཤིན་ཏུ་འགོ་སླ་བས། རིམས་ནད་སྔོན་འགོག་དང་ཚོད་འཛིན་གྱི་དུས་བབ་སྔར་བཞིན་ཛ་དྲག་པོ་ཡོད། ཞོ་སྟོན་གྱི་གོས་སྐུ་འགྲེམས་སྐབས་དུས་ཡུན་རིང་བ་དང་། ཞུགས་མཁན་མང་བ། འདུ་འཛོམས་ཆེ་བ་བཅས་ཡིན་པར་བརྟེན། རིམས་ནད་འགོ་བའི་ཉེན་ཁ་ཤིན་ཏུ་ཆེ། དེ་དོན་ང་ཚོས་དམངས་ཀྱི་ཚེ་སྲོག་རྩ་བའི་རྩེ་ལ་བཟུང་ནས་གྲོས་འགོ་འདོན་རྒྱུར།
          དད་ལྡན་མང་ཚོགས་དང་ཡུལ་སྐོར་བ་རྣམས་ཀྱིས་རང་སྲུང་གི་འདུ་ཤེས་ཟབ་ཏུ་བཏང་སྟེ། རིམ་ཁག་རིམས་ནད་སྔོན་འགོག་དང་ཚོད་འཛིན་ཚོགས་ཆུང་གིས་རིམས་ནད་སྔོན་འགོག་དང་ཚོད་འཛིན་བྱ་ཐབས་ཁག་དོན་འཁྱོལ་བྱེད་པར་མ་སྐུལ་དང་བླངས་ཐོག་ནས་གཞོགས་འདེགས་ཡག་པོ་བྱས་ཏེ། ཚ་བ་ལྟ་བ་དང་བདེ་ཐང་ཨང་རྟགས་བཤེར་བ། གོས་སྐུ་མཇལ་རིང་རྦད་དེ་ཁ་རས་རྒྱག་དགོས་ལ་གོས་སྐུ་མཇལ་ལམ་དུ་ཡ་རབས་ཚུལ་ལྡན་དང་སྒྲིག་ལམ་ནན་སྲུང་གིས་ཕེབས་ནས། འཚང་ཁ་མི་རྒྱག་པ་དང་འདུ་འཛོམས་མི་བྱེད་པ། རང་སོར་ལངས་ནས་མི་སྡོད་པ། བྲག་རིའི་སྟེང་དུ་མི་འཛེག་པ། ཁོར་ཡུག་སྲུང་སྐྱོབ་ལས་དོན་ལ་མཐོང་ཆེན་བྱས་ནས་རང་གི་གད་སྙིགས་རང་གིས་འཁྱེར་འགྲོ་བ་བཅས་གནང་རོགས་ཞུ་རྒྱུ་ཡིན།  
          ཆོས་ལུགས་བྱེད་སྒོ་སྤེལ་ཡུལ་ཁག་གིས་རིམས་ནད་སྔོན་འགོག་དང་ཚོད་འཛིན་གྱི་བྱ་ཐབས་ཁག་རང་རྟོགས་ངང་དོན་འཁྱོལ་ཡག་པོ་བྱས་ནས།  ཇ་ཁང་སོགས་མི་མང་པོ་འདུ་འཛོམས་བྱེད་སར་རླུང་འགྲོ་ཡག་པོ་ཐུབ་པ་དང་། རྟག་ཏུ་དུག་སེལ་བྱེད་དགོས་པ་དང་དུས་མཚུངས། དད་ལྡན་མང་ཚོགས་དང་ཡུལ་སྐོར་བར་སློབ་གསོ་ཁྲིད་སྟོན་ལེགས་པོ་བྱས་ཏེ། འདུ་འཛོམས་ཉུང་ཙམ་དང་རང་སོར་ལངས་ནས་སྡོད་པའི་དུས་ཚོད་ཇེ་ཐུང་དུ་བཏང་སྟེ།  རིམས་ནད་སྔོན་འགོག་དང་ཚོད་འཛིན་བྱ་ཐབས་ལག་བསྟར་བྱེད་པར་གཞོགས་འདེགས་བྱེད་དགོས།
ལྷ་ས་གྲོང་ཁྱེར་ནང་བསྟན་མཐུན་ཚོགས་ནས། 
2021ལོའི་ཟླ་8ཚེས་3ཉིན།