གཞིས་ཁུལ་ཞིག་ཏུ་བསྐུངས་པའི་སྨད་འཚོང་ཁང་།
ནང་དོན་གནད་བསྡུས།
          མཚོ་ཤར་གྲོང་ཁྱེར་ཕིན་ཨན་ཆུས་ཏུང་ཧྥང་མེན་ཀྲུའུ་གཞིས་ཁུལ་གྱི་སྡོད་ཁང་ཞིག་ཏུ། སྨད་འཚོང་ཁང་ཞིག་གིས་གསང་བའི་སྒོ་ནས་ཁྲིམས་འགལ་ངང་སྨད་འཚོང་གི་བྱ་སྤྱོད་སྤེལ་གྱིན་ཡོད་ལ། དེའི་རྩ་འཛུགས་པ་ཡོན་ཆེ་གེ་མོས་གླ་གཏོང་རླངས་འཁོར་གྱི་ཁ་ལོ་བ་ཚོས་འཆལ་པོ་འབོད་འགུག་བྱས་ཚེ་གླ་ཆ་སྟེར་བའི་བྱེད་ཐབས་སྤྱད་དེ། ཁ་ལོ་བ44ལྷག་རང་གི་ཚོགས་པ་རུ་ནང་འཇུག་བྱས་ཡོད།
ཕིན་ཨན་ཆུས་མངག་གཏོང་ཁང་གིས་ཁུངས་སྣེ་ཤེས་འཕྲལ་དུ། མྱུལ་ཞིབ་ལས་དོན་སྤེལ་ནས་ཉེས་གསོག་ཚོགས་པ་དེ་རྩ་མེད་དུ་བཏང་བ་རེད།
          ཀ  ན་ནིང་གི་ཟླ5པའི་ཚེས9ཉིན། ཕིང་ཨན་མངག་གཏོང་ཁང་གི་མི་དམངས་ཉེན་རྟོག་པས་བྱ་བའི་ཁྲོད་དུ། མི་ཁ་ཤས་ཀྱིས་ཕིན་ཨན་ཆུས་ཕིན་ཨན་གྲོང་རྡལ་ཏུང་ཧྥང་མེན་ཀྲུའུ་གཞིས་ཁུལ་གྱི“ཞབས་ཁྲུས་ལྟེ་གནས”སུ་ཁྲིམས་འགལ་ངང་སྨད་འཚོང་ཉེས་གསོག་གི་བྱ་སྤྱོད་སྤེལ་བའི་ཁུངས་སྣེ་ཞིག་རྩད་ཆོད་པ་དང་། ཁུངས་སྣེ་གཞིར་བཟུང་སྟེ་འཕྲལ་དུ་མི་དམངས་ཉེན་རྟོག་པ་བཀོད་སྒྲིག་བྱས་ནས“ཞབས་ཁྲུས་ལྟེ་གནས”ཀྱི་ཉེ་འགྲམ་དུ་བསྟུད་མར་ཉིན་མང་པོར་གྲལ་བཤེར་བྱས་པ་བརྒྱུད། ཕ་ཡུལ་ཧུའུ་ནན་གྱི་ཡིན་པའི་སྐྱེས་པ་ཡོན་ཆེ་གེ་མོས་གཞིས་ཁུལ་དེ་རུ་ཁང་པ་ཞིག་གླས་ནས“ཞབས་ཁྲུས་ལྟེ་གནས”གཉེར་སྐྱོང་བྱེད་པར་ཁ་གཡར་ཏེ། དོན་དམ་དུ་སྨད་འཚོང་གི་བྱ་བ་གཉེར་བཞིན་པ་ཤེས་རྟོགས་བྱུང་།
          ཡོན་ཆེ་གེ་མོས“ཏུང་ཧྥང་མེན་ཀྲུའུ་བྱང་སྒོའི་ཞབས་ཁྲུས་ལྟེ་གནས”ཞེས་པའི་སྐད་འཕྲིན་ཚོགས་པ་ཞིག་བཙུགས་ནས་འཆལ་པོ་དེ་བས་མང་པོ་རེག་ཆེད། ཁོས་ཤེས་རྟོགས་བྱུང་བའི་གླ་གཏོང་རླངས་འཁོར་གྱི་ཁ་ལོ་བ་ཁག་ཅིག་ཚོགས་པའི་ནང་བཅུག་པ་དང་། ཁ་ལོ་བ་དག་གིས་བཙལ་ནས་ཡོང་བའི་འཆལ་པོ་ཚོས་དེ་གར“འཛད་སྤྱོད”བྱས་ཚེ། ཐེངས་གཅིག་ལ་སྒོར30ནས་སྒོར100བར་གྱི་གླ་ཆ་སྟེར་བའི་བྱེད་ཐབས་སྤྱོད་ཀྱིན་ཡོད།
          མི་དམངས་ཉེན་རྟོག་པས་གསར་འགོད་པར་བཤད་རྒྱུར། “འཆལ་པོ་ཚོས་གདམ་ག་བྱས་ཆོག་པ་དང་། ཞབས་ཕྱི་མི་འདྲ་ལ་རིན་གོང་ཡང་མི་འདྲ། རིན་གོང་དམའ་ཤོས་ལ་སྒོར180ནས་མཐོ་ཤོས་ལ་སྒོར600ཡིན། གླ་གཏོང་རླངས་འཁོར་གྱི་ཁ་ལོ་བ་ཚོས་ཁེ་ཕན་གྱི་ཆེད་དུ་ཉེན་ཁར་མི་འཛེམ་པ་དང་ཕན་ཚུན་ལ་འོས་སྦྱོར་བྱེད་ཀྱིན་ཡོད་པས། སྐད་འཕྲིན་ཚོགས་པའི་ནང་གི་ཁ་ལོ་བའི་མི་གྲངས་ཇེ་མང་དུ་འགྲོ་བཞིན་ཡོད་ལ། ཡོན་ཆེ་གེ་མོའི་ཁྲིམས་འགལ་ཐོབ་ཆ་ཡང་དེ་བཞིན་ཇེ་མང་དུ་འགྲོ་བཞིན་མཆིས”ཞེས་བཤད།
          ཁ  མི་དམངས་ཉེན་རྟོག་པས་མྱུལ་ཞིབ་བྱས་པ་བརྒྱུད། འབྲེལ་ཡོད་ཁུངས་སྣེ་ཕྱོགས་ཡོངས་ནས་འཚོལ་སྡུད་དང་ཉེས་གསོག་དཔང་རྟགས་དུས་ཐོག་ཏུ་གཏན་འཁེལ་བྱས་ཤིང་། ཟླ5པའི་ཚེས15ཉིན་གྱི་ཐོ་རེངས་སུ། མི་དམངས་ཉེན་རྟོག་པས“ཞབས་ཁྲུས་ལྟེ་གནས”ཀྱི་སྒོ་འགྲམ་དུ་ཁ་ལོ་བ་ཀྲང་ཆེ་གེ་མོ་འཛིན་བཟུང་བྱས་པ་དང་། སྐབས་དེར་ཡོན་ཆེ་གེ་མོས་གནས་ཚུལ་ཤེས་འཕྲལ་སྒེའུ་ཁུང་ལས་མར་མཆོངས་ཏེ་བྲོས་པས་རེ་ཞིག་འཛིན་ཐབས་མེད་པར་གྱུར།
          དེའི་རྗེས་སུ་མི་དམངས་ཉེན་རྟོག་པས་ཁང་པའི་ནང་དུ་འཆལ་པོ་གཉིས་དང་འཆལ་མོ་གཉིས་འཛིན་བཟུང་བྱས་ཤིང་། ཡོན་ཆེ་གེ་མོ་འཛིན་བཟུང་བྱ་མ་ཐུབ་པའི་རྐྱེན་གྱིས་མི་དམངས་ཉེན་རྟོག་པ་ཚོས་མྱུལ་ཞིབ་ཁ་ཕྱོགས་བསྒྱུར་ཏེ། གཞིས་ཁུལ་མཐའ་འཁོར་གྱི་ལྟ་སྐུལ་ཚོད་འཛིན་གྱི་བརྙན་ལམ་ལ་ལྟ་ཞིབ་བྱས་མཐར། ཡོན་ཆེ་གེ་མོ་སྒེའུ་ཁུང་ནས་མཆོངས་རྗེས་གླ་གཏོང་རླངས་འཁོར་ཞིག་ལ་བསྡད་དེ་བྲོས་པ་གཏན་འཁེལ་བྱས་ཤིང་། མི་དམངས་ཉེན་རྟོག་པས་ཡང་དང་བསྐྱར་དུ་དབྱེ་ཞིབ་བྱས་པ་བརྒྱུད། གླ་གཏོང་རླངས་འཁོར་དེའི་ཁ་ལོ་བ་ཏུང་ཆེ་གེ་མོ་རྙེད་པ་རེད།
          མི་དམངས་ཉེན་རྟོག་པས་ཏུང་ཆེ་གེ་མོ་འབོད་འགུག་བྱས་ཏེ་འདྲི་རྩད་བྱེད་སྐབས། ཁོ་རང་འཚབ་ཀྱིན་པ་ཤེས་ནས་དོགས་པ་སྐྱེས་ཤིང་ཏུང་ཆེ་གེ་མོར་བཤད་རྒྱུར། “ཁོ་འབྲོ་དུས་སུ་དོར་ཐུང་ཞིག་ལས་གྱོན་མེད་ན། དགོང་མོའི་གནམ་གཤིས་སྔར་བཞིན་གྲང་བས་རླངས་འཁོར་ལས་བབས་རྗེས་གར་སོང་ཆ་མེད་དུ་འགྱུར་ག་ལ་སྲིད། གལ་ཏེ་ཁྱོད་ཀྱིས་ཡོན་ཆེ་གེ་མོར་འགེབས་སྲུང་བྱས་ཚེ་ཁྲིམས་ཆད་ཕོག་སྲིད”ཅེས་བཤད།
          མི་དམངས་ཉེན་རྟོག་པས་ཡང་ནས་ཡང་དུ་ཁ་ཏ་བྱས་པར་བརྟེན་ཏུང་ཆེ་གེ་མོས་ངོས་ལེན་བྱེད་རྒྱུར། ཉིན་དེར་ཡོན་ཆེ་གེ་མོས་གནས་ཚུལ་ཐོས་རྗེས་ཁོ་རང་ལ་ཁ་པར་བཏང་སྟེ་ལམ་འགྲམ་ནས་སྒུག་ཏུ་བཅུག་པ་དང་། ཡོན་ཆེ་གེ་མོ་སྒེའུ་ཁུང་ནས་མར་མཆོངས་ཏེ་བྲོས་རྗེས་ཁོའི་རླངས་འཁོར་ལ་བསྡད་ནས་རང་ཁྱིམ་དུ་འཁྲིད་པ་ཁས་བླངས། དེའི་རྗེས་སུ་མི་དམངས་ཉེན་རྟོག་པ་འཕྲལ་དུ་ཏུང་ཆེ་གེ་མོའི་ཁྱིམ་དུ་བསྐྱོད་དེ། གཉིད་དུ་ཡུར་བའི་ཡོན་ཆེ་གེ་མོ་བདེ་བླག་ངང་འཛིན་བཟུང་བྱས།
          ག  ཡོན་ཆེ་གེ་མོ་ཁྲིམས་རར་འབྱོར་རྗེས། རང་གི་ཉེས་གསོག་དོན་དངོས་རྣམས་ངོས་ལེན་བྱས་པ་སྟེ། ཁོ་རང་ནི་ཧུའུ་ནན་གྱི་མི་ཞིག་ཡིན་པ་དང་ད་ལྟའི་བར་དུ་མཚོ་སྔོན་དུ་ཞོར་ལས་བྱེད་ཀྱིན་ཡོད་ལ། 2018ལོའི་ཟླ10པར། “ཞབས་ཁྲུས་ལྟེ་གནས”ཀྱི་སྒོ་ཕྱེས་ཏེ་གཉེར་སྐྱོང་བྱས་མོད། ཡིན་ནའང་རྒྱུ་རྐྱེན་ག་གེ་མོའི་དབང་གིས་ལས་མཚམས་བཞག  ན་ནིང་གི་ཟླ་དང་བོར་ཡང་བསྐྱར་སྒོ་ཕྱེས་ཤིང་། ཟླ4པར། “ཞབས་ཁྲུས་ལྟེ་གནས”ཀྱི་ཡོང་སྒོར་ཡིད་མ་ཚིམ་པའི་རྐྱེན་གྱིས། ཁོས་བསྐྱར་དུ་ཐབས་ལམ་མང་པོ་བརྒྱུད་ནས་སྨད་འཚོང་མ་བསྡུས་ཏེ་སྡོད་དམངས་ཐོག་ཁང་དུ་ཁང་པ་གླས་ནས་སྨད་འཚོང་ཁང་བཙུགས་པ་སོགས་ཉེས་གསོག་གི་བརྒྱུད་རིམ་རེ་རེ་བཞིན་གསལ་བཤད་བྱས་པ་དང་ཆབས་ཅིག  ཁོས་སྐད་འཕྲིན་ཚོགས་པའི་ནང་གི་འཆལ་པོ་བཙལ་བར་གཞོགས་འདེགས་བྱེད་མཁན་ཁ་ལོ་བ42ཡར་ཞུ་བྱས།
          ཟླ5པའི་ཚེས16ཉིན་ནས་ཚེས19ཉིན་བར། ཉེན་རྟོག་ཕྱོགས་ཀྱིས་སླར་ཡང་དབྱེ་ཞིབ་རྩད་གཅོད་བྱས་པ་བརྒྱུད། ཡོན་ཆེ་གེ་མོར་གཞོགས་འདེགས་བྱེད་མཁན་གྱི་ཁ་ལོ་བ42གཏན་འཁེལ་བྱས་ཏེ་རེ་རེ་བཞིན་ཁྲིམས་ལ་སྦྱར། དེའི་རྗེས་སུ་གླ་གཏོང་རླངས་འཁོར་གྱི་ཁ་ལོ་བ་ཚང་མས་རང་ཉིད་ཀྱིས་སྨད་འཚོང་བྱེད་པར་གཞོགས་འདེགས་བྱས་པའི་ཁྲིམས་འགལ་ཉེས་གསོག་གི་བྱ་སྤྱོད་ངོས་ལེན་བྱས་ཤིང་། མི་དམངས་ཉེན་རྟོག་པས་བརྟག་དཔྱད་བྱས་པར་གཞིགས་ན། ཁ་ལོ་བ་རེ་འགའ་ཐེངས་གཅིག་རེར་མ་གཏོགས་ཞུགས་མེད་པ་དང་།ཆེས་མང་ཤོས་ཐེངས6ལ་ཞུགས་མྱོང་བ་རེད།
          ཡོན་ཆེ་གེ་མོས་སྨད་འཚོང་རྩ་འཛུགས་ཀྱི་ནག་ཉེས་བསགས་པའི་རྐྱེན་གྱིས་ཕིན་ཨན་ཆུས་སྤྱི་བདེ་ཅུས་ཀྱིས་ཁྲིམས་ལྟར་ཉེས་དོན་བཀག་ཉར་བྱས་པ་དང་། གླ་གཏོང་རླངས་འཁོར་གྱི་ཁ་ལོ་བ44ཡིས་སྨད་འཚོང་རྩ་འཛུགས་བྱེད་རོགས་བྱས་པའི་རྐྱེན་གྱིས་ཁྲིམས་ལྟར་ཉེས་དོན་བཀག་ཉར་བྱས། ཁྲིམས་འགལ་བྱ་སྤྱོད་སྤེལ་མཁན་ལིའུ་ཆེ་གེ་མོ་དང་མཱ་ཆེ་གེ་མོ། ཀྲང་ཆེ་གེ་མོ་སོགས་ལ་སྨད་འཚོང་མ་ཉོས་པའི་དོགས་གཞི་ཡོད་པའི་རྐྱེན་གྱིས་ཁྲིམས་ལྟར་སྲིད་འཛིན་བཀག་ཉར་བྱས།
          ཟླ8པའི་ཚེས20ཉིན། ཡོན་ཆེ་གེ་མོ་དང་གླ་གཏོང་རླངས་འཁོར་གྱི་ཁ་ལོ་བ44ཕིན་ཨན་ཆུས་སྤྱི་བདེ་ཅུས་ཀྱིས་ཕིན་ཨན་ཆུས་མི་དམངས་ཞིབ་དཔྱོད་ཁང་ལ་བསྐྱལ་བ་དང་། མི་དམངས་ཞིབ་དཔྱོད་ཁང་གིས་གླ་གཏོང་རླངས་འཁོར་གྱི་ཁ་ལོ་བ44ཡི་ཉེས་ཚབས་ཆུང་ལ་ཉེས་པ་ཁས་ལེན་བྱས་པའི་རྣམ་འགྱུར་ལེགས་པས་ཞུ་གཏུག་མི་བྱེད་པའི་གཏན་འབེབས་བྱས། མིག་སྔར། ཡོན་ཆེ་གེ་མོ་ཁྲིམས་ལྟར་འཛིན་བཟུང་ཆོག་མཆན་བརྒྱུད་དེ་ཕིན་ཨན་ཆུས་མི་དམངས་ཁྲིམས་ཁང་དུ་ཞུ་གཏུག་བྱས་པ་རེད།