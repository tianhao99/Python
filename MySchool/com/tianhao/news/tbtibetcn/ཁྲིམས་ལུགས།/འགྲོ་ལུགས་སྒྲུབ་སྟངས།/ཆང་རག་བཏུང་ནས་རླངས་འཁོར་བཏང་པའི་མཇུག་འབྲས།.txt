ཆང་རག་བཏུང་ནས་རླངས་འཁོར་བཏང་པའི་མཇུག་འབྲས།
ཉེ་ཆར། ལྷ་ས་གྲོང་ཁྱེར་སྤྱི་བདེ་ཅུད་འགྲིམ་འགྲུལ་ཉེན་རྟོག་ཉིང་ལག་རུ་ཁག་གིས་བསྟུད་མར་མཚན་བཤེར་བྱ་འགུལ་སྤེལ་ནས། ཆང་རག་བཏུང་རྗེས་རླངས་འཁོར་གཏོང་བ་དང་། ཁ་ལོ་བའི་ལག་ཁྱེར་མེད་པར་རླངས་འཁོར་གཏོང་བ་སོགས་ཀྱི་འགྲིམ་འགྲུལ་ཁྲིམས་འགལ་སྤྱོད་སྟངས་ལ་དམིགས་ཏེ་ཆེད་དོན་བཅོས་སྐྱོང་བྱ་འགུལ་སྤེལ་བ་རེད། 
ལྷ་ས་གྲོང་ཁྱེར་སྤྱི་བདེ་ཅུད་འགྲིམ་འགྲུལ་ཉེན་རྟོག་ཉིང་ལག་རུ་ཁག་གིས་མཚན་བཤེར་བྱ་སྐབས། གསར་འགོད་པ་ཉེན་རྟོག་པ་དང་མཉམ་དུ་མཚན་བཤེར་བྱ་སའི་ཡུལ་དངོས་སུ་སོང་ནས་ཤེས་རྟོགས་བྱུང་བ་ལྟར་ན། ཆང་རག་བཏུང་རྗེས་རླངས་འཁོར་གཏོང་བའི་ཁྲིམས་འགལ་གྱི་སྤྱོད་སྟངས་འདུག ཟླ་༣ཚེས་༡༥ཉིན་གྱི་མཚན་མོར་ཆང་རག་བཏུང་རྗེས་རླངས་འཁོར་བཏང་པའི་ཁྲིམས་འགལ་གྱི་སྤྱོད་སྟངས་༡དང་། ཟླ་༣ཚེས་༢༢ཉིན་གྱི་མཚན་མོར་ཆང་རག་བཏུང་རྗེས་རླངས་འཁོར་བཏང་པའི་ཁྲིམས་འགལ་གྱི་སྤྱོད་སྟངས་༢དང་། ཟླ་༤ཚེས་༣ཉིན་གྱི་མཚན་མོར་ཆང་རག་བཏུང་རྗེས་རླངས་འཁོར་བཏང་པའི་སྤྱོད་སྟངས་༦བཅས་རྩད་ཆོད་འདུག 
          ཆང་རག་བཏུང་རྗེས་རླངས་འཁོར་གཏོང་བ་ལ་ཆང་རག་བཏུང་ནས་རླངས་འཁོར་བཏང་པ་དང་ར་བཟི་ནས་རླངས་འཁོར་བཏང་པ་སྟེ་རིགས་གཉིས་སུ་བཀར་ཡོད། ཆང་རག་བཏུང་ནས་རླངས་འཁོར་བཏང་པ་ནི་ཁ་ལོ་བའི་ཁྲག་རྩའི་ནང་གི་ཆང་བཅུད་འདུས་ཚད་༢༠mg/༡༠༠mlལས་མཐོ་བ་དང་མཉམ་པ། ཡང་ན་༨༠mg/༡༠༠mlལས་དམའ་བའི་སྐབས་སུ་རླངས་འཁོར་བཏང་པའི་སྤྱོད་སྟངས་ལ་ཟེར། ར་བཟི་ནས་རླངས་འཁོར་བཏང་པ་ནི་ཁ་ལོ་བའི་ཁྲག་རྩའི་ནང་གི་ཆང་བཅུད་འདུས་ཚད་༨༠mg/༡༠༠ml ལས་མཐོ་བ་དང་ཡང་ན་མཉམ་པ་ཡིན་པའི་སྐབས་སུ་རླངས་འཁོར་བཏང་པའི་སྤྱོད་སྟངས་ལ་ཟེར། 
ཁྲིམས་འགལ་རྣམ་པ་མི་འདྲ་བའི་རྐྱེན་གྱིས་ཐག་གཅོད་བྱེད་པའི་རྣམ་པའང་མི་འདྲ། མི་དམངས་ཉེན་རྟོག་པས་གསལ་འདེབས་བྱས་དོན། ཆང་རག་བཏུང་ནས་རླངས་བཏང་པའི་རིགས་ལ་ཟླ་༦རིང་ཁ་ལོ་བའི་ལག་ཁྱེར་བསྡུ་ཉར་བྱ་རྒྱུ་དང་། སྒོར་༡༠༠༠ཡན་ནས་༢༠༠༠མན་གྱི་ཆད་པ་བཅད་རྗེས་ཐེངས་གཅིག་ལ་སྐར་མ་༡༢འཐེན་རྒྱུ་རེད། ར་བཟི་ནས་རླངས་འཁོར་བཏང་པའི་རིགས་ལ་འགྲིམ་འགྲུལ་ཉེན་རྟོག་པས་ཆང་རག་དྭངས་པའི་བར་ཚོད་འཛིན་བྱེད་པར་མ་ཟད། ད་དུང་ཁ་ལོ་བའི་ལག་ཁྱེར་རྩིས་མེད་བཏང་སྟེ་ཁྲིམས་ལྟར་ཉེས་དོན་འགན་འཁྲི་རྩད་ཞིབ་བྱ་རྒྱུ་ཡིན་པ་དང་། ལོ་༥ནང་ཁ་ལོ་བའི་ལག་ཁྱེར་བླངས་མི་ཆོག 
          ཆང་རག་བཏུང་ནས་ཆད་པ་ཕོག་རྗེས་ཡང་བསྐྱར་ཆང་རག་བཏུང་ནས་རླངས་འཁོར་བཏང་ཚེ་ཅི་ལྟར་ཐག་གཅོད་བྱ་རྒྱུ་ཡིན་པའི་སྐོར་གསར་འགོད་པས་མི་དམངས་ཉེར་རྟོག་པར་དྲིས་པའི་དྲིས་ལན། ཆང་རག་བཏུང་ནས་ཆད་པ་ཕོག་རྗེས་ཡང་བསྐྱར་ཆང་རག་བཏུང་ནས་རླངས་འཁོར་བཏང་ཚེ་ཉིན་༡༠ལ་བཀག་ཉར་བྱེད་པ་དང་། སྒོར་༡༠༠༠ཡན་ནས་སྒོར་༢༠༠༠མན་གྱི་ཆད་པ་བཅས་རྗེས་ཁ་ལོ་བའི་ལག་ཁྱེར་རྩིས་མེད་གཏང་རྒྱུ་རེད།