ཆང་རག་བཏུངས་ནས་མོ་ཊ་གཏོང་མཁན་དེ་དག་གི་མཇུག་འབྲས་ལ་གཟིགས་དང་།
སྔར་བས་སྤྱོད་བཟང་སྒྲིག་ནན་ཡོང་བ་དང་། ལས་བྱེད་པའི་སྤྱོད་ཚུལ་འཛུགས་སྐྱོང་བྱེད་ཤུགས་ཆེ་རུ་གཏོང་བ། གུང་ཁྲན་ཏང་ཡོན་དང་གཞུང་ལས་པས་སྣེ་ཁྲིད་དེ་སྒྲིག་བཀུར་ཁྲིམས་སྲུང་དང་བདེ་འཇགས་ཡ་རབས་ངང་རླངས་འཁོར་གཏོང་བ་བཅས་ཀྱི་སློབ་གསོ་ཁྲིད་སྟོན་བྱས་ཏེ། གུང་ཁྲན་ཏང་ཡོན་དང་གཞུང་ལས་པས་ཆང་བཏུངས་འཁོར་གཏོང་དང་ར་བཟི་འཁོར་གཏོང་བྱེད་པ་སོགས་ཀྱི་ཁྲིམས་འགལ་སྒྲིག་འགལ་གྱི་གནད་དོན་མ་ཐོན་གཏན་འགོག་མཐའ་གཅིག་ཏུ་བྱ་ཆེད། གུང་ཁྲན་ཏང་ཡོན་དང་གཞུང་ལས་པས་ཆང་བཏུངས་འཁོར་གཏོང་བྱས་པའི་དཔེ་མཚོན་གྱོད་དཔེ་ཁག་9བརྡ་ཁྱབ་གཏོང་རྒྱུ་གཤམ་གསལ་ཏེ།
          2019ལོའི་ཟླ་12ཚེས་4ཉིན་གྱི་ཆུ་ཚོད་23ཙམ་ལ། ཉི་མ་རྡོ་རྗེས(རྒན་ཡོལ་ཞུས་ཟིན་པ)ཆང་རག་བཏུངས་རྗེས་རླངས་འཁོར་ཆུང་གྲས་ཤིག་བཏང་སྟེ་ལྷ་ས་གྲོང་ཁྱེར་རྔ་ཆེན་ཟམ་ཆེན་གྱི་ལྷོ་ངོས་སུ་འབྱོར་སྐབས། ལྷ་ས་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་ལྷ་ཉིང་མྱུར་བགྲོད་གཞུང་ལམ་འགྲིམ་འགྲུལ་སྐོར་ཞིབ་ཉེན་རྟོག་རུ་ཆེན་གྱི་མི་དམངས་ཉེན་རྟོག་པས་རང་སར་བཟུང་བ་རེད། ལྷ་ས་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་ལྷ་ཉིང་མྱུར་བགྲོད་གཞུང་ལམ་འགྲིམ་འགྲུལ་སྐོར་ཞིབ་ཉེན་རྟོག་རུ་ཆེན་གྱིས་ཁྲིམས་བཞིན་ཉི་མ་རྡོ་རྗེར་དངུལ་ཆད་མི་དམངས་ཤོག་སྒོར་1900བཏང་བ་དང་། ཁ་ལོ་བའི་ལག་ཁྱེར་གྱི་སྐར་མ་12བཅགས་པ་དང་ཟླ་བ་6རིང་གནས་སྐབས་གཞུང་བཞེས་གཏོང་རྒྱུའི་ཆད་པ་བཅད་པ་རེད། 2020ལོའི་ཟླ་7པར་ཉི་མ་རྡོ་རྗེར་ཏང་ནང་ཁུལ་དུ་ཐ་ཚིག་ནན་པོ་སྒྲོག་པའི་ཆད་པ་བཅད་པ་རེད།
          2019ལོའི་ཟླ་10ཚེས་6ཉིན་གྱི་ཆུ་ཚོད་8དང་སྐར་མ་10ཙམ་ལ། དབང་བསྟན་གྱིས་ཆང་རག་བཏུངས་རྗེས་རླངས་འཁོར་ཆུང་གྲས་ཤིག་བཏང་སྟེ་སྐྱོད་སྐབས། ཐན་ཧའེ་དམངས་ཕན་ཞབས་ཞུའི་ཉེན་རྟོག་ས་ཚིགས་ཀྱི་མི་དམངས་ཉེན་རྟོག་པས་བཟུང་ནས་གྲོང་ནུབ་ཉེན་རྟོག་རུ་ཆེན་གྱི་ལས་འཛོལ་ལས་སྒྲུབ་མི་དམངས་ཉེན་རྟོག་པར་རྩིས་སྤྲད་པ་རེད། 2020ལོའི་ཟླ་6པར་དབང་བསྟན་གྱིས་ཉེན་ཆེའི་འཁོར་གཏོང་གི་ཉེས་པ་བསགས་པས། ཁྲེང་ཀོན་ཆུས་མི་དམངས་ཁྲིམས་ཁང་གིས་ཁྲིམས་བཞིན་ཟླ་བཞི་བཀག་ཉར་དང་། ཉེས་ཆད་འགྱངས་གཅོད་ཟླ་བ་ལྔ་བྱས་པ་དང་སྦྲགས། དངུལ་ཆད་མི་དམངས་ཤོག་སྒོར་6000བཏང་བ་རེད། 2020ལོའི་ཟླ་7པར། དབང་བསྟན་ལ་ཏང་གི་སྐྱིད་སྡུག་ནས་ཕྱིར་འབུད་གཏོང་རྒྱུའི་ཆད་པ་བཅད་པ་རེད།
          2020ལོའི་ཟླ་7ཚེས་5ཉིན་གྱི་ཆུ་ཚོད་21དང་སྐར་མ་15ཙམ་ལ། བསོད་ནམས་ཚེ་རིང་གིས་ཆང་རག་བཏུངས་རྗེས་ཟོག་སྐྱེལ་རླངས་འཁོར་ཆུང་གྲས་ཤིག་གཏོང་སྐབས། སྙེ་མོ་རྫོང་སྤྱི་བདེ་ཅུས་འགྲིམ་འགྲུལ་ཉེན་རྟོག་རུ་ཆེན་གྱི་མི་དམངས་ཉེན་རྟོག་པས་བཟུང་བ་རེད། 2020ལོའི་ཟླ་7པར། སྙེ་མོ་རྫོང་མི་དམངས་ཞིབ་དཔྱོད་ཁང་གིས་ཁྲིམས་བཞིན་བསོད་ནམས་ཚེ་རིང་ལ་ཁྲིམས་སྦྱོར་མི་བྱེད་པའི་ཐག་གཅོད་བྱས་པ་དང་། 2020ལོའི་ཟླ་10པར། བསོད་ནམས་ཚེ་རིང་ལ་ཏང་ནང་ཁུལ་དུ་ལོ་གཉིས་ལྟ་ཞིབ་བྱ་རྒྱུའི་ཆད་པ་བཅད་པ་རེད།
          2020ལོའི་ཟླ་8ཚེས་29ཉིན་གྱི་ཆུ་ཚོད་18ཙམ་ལ། ནོར་བུ་དོན་གྲུབ་ཀྱིས་ཆང་རག་བཏུངས་རྗེས་འགྲུལ་སྐྱེལ་རླངས་འཁོར་ཆུང་གྲས་ཤིག་བཏང་ནས་མལ་གྲོ་གུང་དཀར་རྫོང་ནན་ཅིང་ལམ་གྱི་བཞི་མདོ་ཁར་འབྱོར་སྐབས་གློག་སྒུལ་སྦག་སྦག་ཅིག་དང་རྡུང་ཁ་ཤོར་བའི་འགྲིམ་འགྲུལ་ལས་འཛོལ་ཐོན་པ་རེད། 2020ལོའི་ཟླ་12པར། ནོར་བུ་དོན་གྲུབ་ཀྱིས་ཉེན་ཆེའི་འཁོར་གཏོང་གི་ཉེས་པ་བསགས་པས། མལ་གྲོ་གུང་དཀར་རྫོང་མི་དམངས་ཁྲིམས་ཁང་གིས་ཁྲིམས་བཞིན་ཟླ་བ་གཉིས་བཀག་ཉར་དང་ཉེས་ཆད་འགྱངས་གཅོད་ཟླ་བ་གསུམ་བྱས་པ་དང་སྦྲགས། དངུལ་ཆད་མི་དམངས་ཤོག་སྒོར་2000བཏང་བ་རེད། 2021ལོའི་ཟླ་དང་པོར། ནོར་བུ་དོན་གྲུབ་ལ་ཏང་གི་སྐྱིད་སྡུག་ནས་ཕྱིར་འབུད་གཏོང་རྒྱུའི་ཆད་པ་བཅད་པ་རེད།
          2020ལོའི་ཟླ་5ཚེས་28ཉིན་གྱི་ཆུ་ཚོད་22ཙམ་ལ། བསྟན་འཛིན་བཀྲ་ཤིས་ཀྱིས་ཆང་རག་བཏུངས་རྗེས་འཕྲུལ་སྒུལ་འཁོར་རིགས་ཤིག་བཏང་སྟེ་སྟག་རྩེ་ཆུས་སྲིད་གཞུང་གི་རྒྱལ་སྒོའི་འགྲམ་དུ་འབྱོར་སྐབས། འགྲུལ་སྐྱེལ་རླངས་འཁོར་ཆུང་གྲས་ཤིག་གི་རྒྱབ་ལ་བརྡུངས་པ་རེད། 2020ལོའི་ཟླ་10པར། བསྟན་འཛིན་བཀྲ་ཤིས་ཀྱིས་ཉེན་ཆེའི་འཁོར་གཏོང་གི་ཉེས་པ་བསགས་པས། སྟག་རྩེ་ཆུས་མི་དམངས་ཁྲིམས་ཁང་གིས་ཁྲིམས་བཞིན་ཟླ་བ་གསུམ་བཀག་ཉར་དང་ཉེས་ཆད་འགྱངས་གཅོད་ཟླ་བ་བཞི་བྱས་པ་དང་སྦྲགས། དངུལ་ཆད་མི་དམངས་ཤོག་སྒོར་1000གཏོང་རྒྱུའི་ཆད་པ་བཅད་པ་རེད། གཞན་ཡང་། སྒྲིག་ཁྲིམས་ཀྱི་ཞིབ་བཤེར་བྱེད་རིང་། སློབ་གསོ་ཐེངས་མང་བཏང་ཡང་ལེགས་བཅོས་མ་བྱས་པར་སླར་ཡང་ར་བཟི་འཁོར་གཏོང་བྱས་པས། སྤྱི་བདེ་ལས་ཁུངས་ཀྱིས་གྱོད་ཐོ་བཀོད་ནས་བརྟག་དཔྱད་བྱས་པ་རེད། 2021ལོའི་ཟླ་1པོར། བསྟན་འཛིན་བཀྲ་ཤིས་ལ་ཏང་གི་སྐྱིད་སྡུག་དང་ལས་གནས་ནས་ཕྱིར་འབུད་གཏོང་རྒྱུའི་ཆད་པ་བཅད་པ་རེད།
          2020ལོའི་ཟླ་1ཚེས་3ཉིན་གྱི་ཆུ་ཚོད་6དང་སྐར་མ་50ཙམ་ལ། འཕྲིན་ལས་རྒྱལ་མཚན་གྱིས་ཆང་རག་བཏུངས་རྗེས་རླངས་འཁོར་ཆུང་གྲས་ཤིག་བཏང་སྟེ་སྐྱོད་སྐབས་ལས་སྒྲུབ་འགྲིམ་འགྲུལ་ཉེན་རྟོག་པས་བཟུང་བ་རེད། 2020ལོའི་ཟླ་4པར། འཕྲིན་ལས་རྒྱལ་མཚན་གྱིས་ཉེན་ཆེའི་འཁོར་གཏོང་གི་ཉེས་པ་བསགས་པས། མལ་གྲོ་གུང་དཀར་རྫོང་མི་དམངས་ཁྲིམས་ཁང་གིས་ཁྲིམས་བཞིན་ཟླ་བ་གཉིས་བཀག་ཉར་དང་ཉེས་ཆད་འགྱངས་གཅོད་ཟླ་བ་གསུམ་བྱས་པ་དང་སྦྲགས། དངུལ་ཆད་མི་དམངས་ཤོག་སྒོར་1000གཏོང་རྒྱུའི་ཆད་པ་བཅད་པ་རེད། 2020ལོའི་ཟླ་5པར། འཕྲིན་ལས་རྒྱལ་མཚན་ལ་ཏང་གི་སྐྱིད་སྡུག་ནས་ཕྱིར་འབུད་གཏོང་ཆད་པ་བཅད་པ་རེད།
          2018ལོའི་ཟླ་11ཚེས་8ཉིན་བསོད་ནམས་སྟོབས་ཆེན（རྒན་ཡོལ་ཞུས་ཟིན་པ）གྱིས་ཆང་རག་བཏུངས་རྗེས་རླངས་འཁོར་ཆུང་གྲས་ཤིག་གཏོང་སྐབས། ལྷ་ས་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གྲོང་ཤར་རུ་ཆེན་གྱི་ཆང་བཏུངས་འཁོར་གཏོང་ཆེད་དོན་བཅོས་སྒྲིག་ཚོགས་ཆུང་གིས་བཟུང་བ་རེད། 2019ལོའི་ཟླ་12པར། བསོད་ནམས་སྟོབས་ཆེན་གྱིས་ཉེན་ཆེའི་འཁོར་གཏོང་གི་ཉེས་པ་བསགས་པས། ཁྲེང་ཀོན་ཆུས་མི་དམངས་ཁྲིམས་ཁང་གིས་ཁྲིམས་ལྟར་བཀག་ཉར་ཟླ་བ་ལྔ་དང་ཁྲིམས་ཆད་འགྱངས་གཅོད་ཟླ་བ་དྲུག་བྱས་པ་དང་སྦྲགས། དངུལ་ཆད་མི་དམངས་ཤོག་སྒོར་7000གཏོང་རྒྱུའི་ཆད་པ་བཅད་པ་རེད། 2020ལོའི་ཟླ་1པོར། བསོད་ནམས་སྟོབས་ཆེན་ལ་ཏང་གི་སྐྱིད་སྡུག་ནས་ཕྱིར་འབུད་གཏོང་བ་དང་ལས་གནས(གླ་ཕོགས་ཀྱི་ཐོབ་ཆ་དམའ་རུ་གཏོང་རྒྱུ)རིམ་པ་ཕབ་རྒྱུའི་ཆད་པ་བཅད་པ་རེད། 
          2019ལོའི་ཟླ་4ཚེས་5ཉིན། ཙེང་ཧོ་ཧྲེང་གིས་ཆང་རག་བཏུངས་རྗེས་འཕྲུལ་སྒུལ་འཁོར་རིགས་བཏང་ནས་གཞན་གྱི་རླངས་འཁོར་དང་རྡུང་ཁ་ཤོར་བའི་འགྲིམ་འགྲུལ་ལས་འཛོལ་ཐོན་པ་རེད། 2019ལོའི་ཟླ་8པར། ཙེང་ཧོ་ཧྲེང་གིས་ཉེན་ཆེའི་འཁོར་གཏོང་གི་ཉེས་པ་བསགས་པས། ཁྲེང་ཀོན་ཆུས་མི་དམངས་ཁྲིམས་ཁང་གིས་ཁྲིམས་ལྟར་བཀག་ཉར་ཟླ་བ་ལྔ་དང་ཉེས་ཆད་འགྱངས་གཅོད་ཟླ་བ་དྲུག་བྱས་པ་དང་སྦྲགས། དངུལ་ཆད་མི་དམངས་ཤོག་སྒོར་7000གཏོང་རྒྱུའི་ཆད་པ་བཅད་པ་རེད། 2020ལོའི་ཟླ་1པོར། ཙེང་ཧོ་ཧྲེང་ལ་ཏང་གི་སྐྱིད་སྡུག་ནས་ཕྱིར་འབུད་གཏོང་རྒྱུ་དང་། ལས་གནས་རིམ་པ་གཉིས་ཕབ་རྒྱུའི་ཆད་པ་བཅད་དེ་བཟོ་པ་དཀྱུས་མ་ལྟར་ལས་ཀ་བཀོད་སྒྲིག་བྱས་པ་རེད།
          2020ལོའི་ཟླ་8ཚེས་29ཉིན་གྱི་དགོང་དྲོ། བསྟན་འཛིན་ནོར་བུས་གྲོགས་པོ་དང་མཉམ་འཛོམས་ཀྱིས་ཁ་ལག་བཟས་པ་དང་ཆང་རག་བཏུངས་ནས་སང་ཉིན་གྱི་ཆུ་ཚོད་2དང་སྐར་མ་30ཙམ་ལ་གཞི་ནས་བདལ་གཏོང་རླངས་འཁོར་ལ་བསྡད་དེ་ཁྱིམ་དུ་ལོག 2020ལོའི་ཟླ་8ཚེས་30ཉིན་གྱི་ཞོགས་པའི་ཆུ་ཚོད་8དང་སྐར་མ་30ཙམ་ལ། བསྟན་འཛིན་ནོར་བུས་རླངས་འཁོར་ཆུང་གྲས་ཤིག་བཏང་ནས་སྦྲག་ཏར་ཐོག་ཁང་ཆེ་མོའི་ལམ་ལྔ་མདོ་ཁར་འབྱོར་སྐབས། ལྷ་ས་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གྲོང་ཤར་རུ་ཆེན་གྱི་ལས་སྒྲུབ་མི་དམངས་ཉེན་རྟོག་པས་བཟུང་བ་རེད།  2020ལོའི་ཟླ་9ཚེས་4ཉིན་ལྷ་ས་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གྲོང་ཤར་རུ་ཆེན་གྱིས་ཁྲིམས་ལྟར་བསྟན་འཛིན་ནོར་བུར་དངུལ་ཆད་མི་དམངས་ཤོག་སྒོར་1900བཅད་པ་དང་། འཕྲུལ་སྒུལ་འཁོར་རིགས་ཀྱི་ཁ་ལོ་བའི་ལག་ཁྱེར་ཟླ་བ་6གཞུང་བཞེས་གཏོང་རྒྱུའི་ཆད་པ་བཅད་པ་རེད། 2020ལོའི་ཟླ་12པར། བསྟན་འཛིན་ནོར་བུར་ཏང་ནང་ཁུལ་དུ་ཐ་ཚིག་སྒྲོག་པའི་ཆད་པ་བཅད་པ་རེད།
རྩོམ་སྒྲིག་པ། བདེ་སྒྲོལ།