མི་འདི་ཚོ་བློ་ཁོག་ཆེ་བ་ལ། ཨར་ལས་རྒྱུ་ཆ་བརྐུས་ནས་བཙོངས་འདུག
འདི་ལོའི་ཟླ་5པ་ཤར་ཚུན། ལྷ་ས་གྲོང་ཁྱེར་འདམ་གཞུང་རྫོང་ཁོངས་སུ་ཨར་ལས་ཀྱི་རྒྱུ་ཆ་དང་ལག་ཆ་བརྐུས་པའི་གྱོད་གཞི་མང་པོ་བསྟུད་མར་ཐོན་པས། མང་ཚོགས་ཀྱི་རྒྱུ་ནོར་དང་བདེ་འཇགས་ལ་གནོད་འཚེ་ཚབས་ཆེན་བཟོས་ཡོད། དེར་བརྟེན་གྱོད་གཞི་འདིར་འདམ་གཞུང་རྫོང་སྤྱི་བདེ་ཅུས་ཀྱིས་མཐོང་ཧ་ཅང་ཆེན་པོ་བྱས་ནས། ཉེས་དོན་ཉེན་རྟོག་རུ་ཆེན་ལ་གྱོད་གཞི་དེ་གང་མགྱོགས་རྩད་གཅོད་དགོས་པའི་བླང་བྱ་བཏོན་པ་རེད། 
           འདམ་གཞུང་རྫོང་སྤྱི་བདེ་ཅུས་ཉེས་དོན་ཉེན་རྟོག་རུ་ཆེན་གྱིས་འཕྲལ་མར་མི་དམངས་ཉེན་རྟོག་པ་སྒྲིག་འཛུགས་བྱས་པ་མ་ཟད། གནས་ཚུལ་ཐོན་ཡུལ་དུ་བསྐྱོད་དེ་ཕྱོགས་ཡོངས་ནས་བརྟག་དཔྱད་དཔང་ལེན་གྱི་ལས་དོན་སྤེལ་འགོ་ཚུགས། འོན་ཀྱང་ས་ཆ་དེ་གར་གློག་མིག་མེད་ལ། འབྲེལ་ཡོད་ཀྱི་དཔང་མི་ཡང་རྙེད་མེད་པའི་གནས་ཚུལ་འོག ཉེས་དོན་ཉེན་རྟོག་རུ་ཆེན་གྱི་མྱུལ་ཞིབ་མི་སྣས་ལས་སྒྲུབ་ཉམས་མྱོང་ལ་བརྟེན་པ་དང་ཆབས་ཅིག དུས་ཡུན་ཟླ་བ་གཅིག་རིང་འབད་འཐབ་བྱས་པ་བརྒྱུད། སྔ་རྗེས་སུ་ལྷ་ས་དང་ནག་ཆུའི་ཤང་གྲོང་80ཙམ་ལ་བཅར་འདྲི་བྱེད་པར་ཕྱིན་ནས། དོགས་གཞི་ཡོད་པའི་འཁོར་རིགས་དང་མི་གྲངས་500ལྷག་ཙམ་གྲལ་བཤེར་བྱས། མཐར་འདམ་གཞུང་རྫོང་ཡངས་པ་ཅན་གྲོང་རྡལ་གྱི་ཚེ་ཆེ་གེ་མོ་དང་། ལྷག་ཆེ་གེ་མོ། བསྟན་ཆེ་གེ་མོ། བློ་ཆེ་གེ་མོ། བསོད་ཆེ་གེ་མོ་བཅས་ལ་དོགས་གཞི་ཚབས་ཆེན་ཡོད་པས། ཟླ་6ཚེས་9ཉིན། འདམ་གཞུང་རྫོང་ཡངས་པ་ཅན་གྲོང་རྡལ་གྱིས་ཉེས་གསོག་དོགས་གཞི་ཡོད་པའི་མི་འདི་དག་བཟུང་པ་རེད། 
           ཉེས་གསོག་དོགས་ཅན་ཚེ་ཆེ་གེ་མོ་དང་ལྷག་ཆེ་གེ་མོར་འདྲི་རྩད་བྱས་པར། ཁོ་པ་གཉིས་ཀྱིས་འདི་ལོའི་ལོ་སྟོད་ནས་ཟླ་5པའི་ཟླ་མཇུག་བར། ལྷ་ས་ནས་ནག་ཆུའི་བར་གྱི་མྱུར་བགྲོད་གཞུང་ལམ་གྱི་སྙིང་གྲོང་ལམ་རྒྱུད་དུ་སྔ་རྗེས་སུ་ལམ་སྐྱོར（ཀ་བ་དང་། གཅུས་གཟེར། ལྕགས་ལེབ）སོགས་ཐེངས་21བརྐུས་པ་དང་འབྲེལ། ཅ་དངོས་དག་ལྷ་ས་གྲོང་ཁྱེར་སྟོད་ལུང་བདེ་ཆེན་ཆུས་ཀྱི་བེད་མེད་ཟོག་རོ་ཉོ་མཁན་ཞིག་ལ་བཙོངས་པར་དངུལ་སྒོར་55000ལྷག་ཙམ་རག་ཡོད། ཉེས་གསོག་དོགས་ཅན་ཚེ་ཆེ་གེ་མོ་དང་ལྷག་ཆེ་གེ་མོས་གོང་གི་ཉེས་གསོག་དོན་དངོས་སྦ་གསང་མེད་པར་ངོས་ལེན་ཞུས།
           ཉེས་གསོག་དོགས་ཅན་བློ་ཆེ་གེ་མོ་དང་། བསྟན་ཆེ་གེ་མོ། བསོད་ཆེ་གེ་མོ་བཅས་ཀྱིས་ངོས་ལེན་ཞུས་པར་གཞིགས་ན། འདི་ལོའི་ཟླ་5པར་ཁོ་ཚོས་ལྷ་ས་ནས་ནག་ཆུའི་བར་གྱི་མྱུར་བགྲོད་གཞུང་ལམ་སྟེ། ཡངས་པ་ཅན་དང་སྙིང་གྲོང་གི་ལམ་རྒྱུད་དུ་སྔ་རྗེས་སུ་Hདབྱིབས་ཀྱི་ཀ་བ་དང་། གཅུས་གཟེར། པང་ལེབ་སོགས་ཐེངས་7བརྐུས་པ་དང་། ཅ་དངོས་དག་ལྷ་ས་གྲོང་ཁྱེར་སྟོད་ལུང་བདེ་ཆེན་ཆུས་ཀྱི་བེད་མེད་ཟོག་རོ་ཉོ་མཁན་གཞན་ཞིག་ལ་བཙོངས་པར་ཁེ་བཟང་སྒོར་ཁྲི་6ལྷག་ཙམ་རག ཉེས་གསོག་དོགས་ཅན་བློ་ཆེ་གེ་མོ་དང་། བསྟན་ཆེ་གེ་མོ།  བསོད་ཆེ་གེ་མོ་བཅས་ཀྱིས་གོང་གི་ཉེས་གསོག་དོན་དངོས་སྦ་གསང་མེད་པར་ངོས་ལེན་ཞུས།
           མིག་སྔར་ཉེས་གསོག་དོགས་ཅན་ཚེ་ཆེ་གེ་མོ་དང་། བློ་ཆེ་གེ་མོ། བསྟན་ཆེ་གེ་མོ། བསོད་ཆེ་གེ་མོ་བཅས་འདམ་གཞུང་རྫོང་སྤྱི་བདེ་ཅུས་ཉེས་དོན་ཉེན་རྟོག་རུ་ཆེན་གྱིས་ཁྲིམས་བཞིན་ཉེས་དོན་བཀག་ཉར་བྱས་པ་དང་། ལྷག་ཆེ་གེ་མོ་ཁྲིམས་བཞིན་རྗེས་སུ་འདྲི་རྩད་བྱ་རྒྱུའི་ཁག་ཐེག་བྱས་པ་དང་གྱོད་གཞི་དེར་སྔར་བས་མྱུར་ཞིབ་བྱེད་བཞིན་ཡོད། 
རྩོམ་སྒྲིག་པ། བདེ་སྒྲོལ།