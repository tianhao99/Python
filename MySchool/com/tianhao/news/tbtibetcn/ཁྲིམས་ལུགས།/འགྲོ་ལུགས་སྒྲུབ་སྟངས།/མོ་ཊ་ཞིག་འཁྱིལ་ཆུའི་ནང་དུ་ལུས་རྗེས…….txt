མོ་ཊ་ཞིག་འཁྱིལ་ཆུའི་ནང་དུ་ལུས་རྗེས……
ཉེ་དུས་ཆར་པ་བསྟུད་མར་བབས་པའི་རྐྱེན་གྱིས། ཟླ་7ཚེས་18ཉིན། སྟོད་ལུང་བདེ་ཆེན་ཆུས་སྤྱི་བདེ་ཅུས་འགྲིམ་འགྲུལ་ཉེན་རྟོག་རུ་ཆེན་གྱིས་ཁོངས་གཏོགས་ཁུལ་དུ་རྒྱུན་གཏན་གྱི་སྐོར་ཞིབ་ལས་དོན་སྤེལ་སྐབས། སྟོད་ལུང་ཀའོ་ཐེན་ལྕགས་ལམ་གྱི་ཟམ་འོག་ཏུ་ཆུ་མང་པོ་འཁྱིལ་ནས། སྒེར་འཁོར་ཞིག་འཁྱིལ་ཆུའི་ནང་ནས་གཏོང་སྐབས་གློག་ཤི་ནས་ལུས་ཡོད་པ་ཤེས་རྟོགས་བྱུང་ཡོད། 
          སྐོར་ཞིབ་མི་དམངས་ཉེན་རྟོག་པས་གནས་ཚུལ་དེ་འཕྲལ་དུ་འགྲིམ་འགྲུལ་ཉེན་རྟོག་རུ་ཆེན་དང་འབྲེལ་ཡོད་འགན་ནུས་སྡེ་ཚན་ལ་སྙན་སེང་ཞུས་པ་དང་ཆབས་ཅིག ཉེ་འཁོར་དུ་བརྡ་བྱང་སོགས་བཙུགས་ནས་ལམ་དུམ་དེར་དུས་ཐོག་ཏུ་འགྲིམ་འགྲུལ་བཀག་སྡོམ་དང་ལམ་གཤོང་བའི་ལས་དོན་སྤེལ་བ་རེད། དེ་རྗེས་འགྲིམ་འགྲུལ་ཉེན་རྟོག་རུ་ཆེན་གྱིས་འཕྲལ་མར་ཉེན་རྟོག་པ་མངགས་ནས་མོ་ཊ་ལུས་སར་འབྲེལ་ཡོད་རོགས་སྐྱོབ་ལས་དོན་སྤེལ་བ་རེད། མི་དམངས་ཉེན་རྟོག་པས་ཆུ་བརྒལ་ཏེ་རླངས་འཁོར་གྱི་འགྲམ་དུ་བསྐྱོད་ནས་ལྟ་ཞིབ་བྱས་པ་བརྒྱུད། ཆུ་འཁྱིལ་སའི་ས་ཆ་ཀོང་ཀོང་ཡིན་པ་གང་ཞིག་ཆུ་གཏིང་རིང་པོ་འཁྱིལ་ཡོད་པས། ཉེན་རྟོག་པའི་རླངས་འཁོར་གྱིས་རོགས་སྐྱོབ་བྱེད་ཐབས་བྲལ་བ་ཤེས།
    མི་དམངས་ཉེན་རྟོག་པས་མུ་མཐུད་བརྟག་དཔྱད་བྱས་རྗེས། ཆུ་འཁྱིལ་ས་དེར་ས་འོག་ཆུ་འཐེན་འཕྲུལ་འཁོར་གྱི་གློག་ལ་སྐྱོན་ཤོར་བས་ལམ་མདོར་དེར་ཆུ་འཁྱིལ་བའི་གནས་ཚུལ་ཐོན་པ་ཤེས་རྟོག་བྱུང་བ་རེད། དེ་རྗེས་མི་དམངས་ཉེན་རྟོགས་པས་ཕྱོགས་གཅིག་ནས་ཀའོ་ཐེན་ལྕགས་ལམ་ཀུང་སི་དང་འབྲེལ་བ་བྱས་ནས་ཆུ་འཐེན་འཕྲུལ་འཁོར་གྱིས་འཁྱིལ་ཆུ་གང་མགྱོགས་འཐེན་ནས་བདེ་འཇགས་ཀྱི་མི་མངོན་པའི་རྐྱེན་ངན་དུས་ཐོག་ཏུ་སེལ་བ་དང་། ཕྱོགས་གཞན་ཞིག་ནས་འགན་བཅོལ་ཀུང་སི་དང་འབྲེལ་བ་བྱས་ཏེ་མཉམ་དུ་འཁྱིལ་ཆུར་ལུས་པའི་རླངས་འཁོར་དྲུད། ཆུ་ཚོད་3གྱི་རྗེས་སུ་རླངས་འཁོར་སྐམ་སར་འདྲུད་ཐུབ་པ་དང་འཁྱིལ་ཆུ་ཚང་མ་འཐེན་ཐུབ་ཡོད་པ་རེད།  
    མི་དམངས་ཉེན་རྟོག་པས། རྒྱ་ཆེའི་ཁ་ལོ་བ་ཚོས་རླངས་འཁོར་གཏོང་སྐབས། ལམ་ཡག་པོ་མེད་པ་དང་ལྷག་པར་དུ་ཆུ་མང་པོ་འཁྱིལ་བའི་ལམ་ནས་སྐྱོད་སྐབས། གཟབ་ནན་ངང་རླངས་འཁོར་གཏོང་བའམ་ཡང་ན་བསྐོར་ནས་སྐྱོད་པ་ལས་ཨུ་ཚུགས་ཀྱིས་བསྐྱོད་མི་རུང་། གལ་ཏེ་རླངས་འཁོར་རམ་ཡང་ན་མི་ཉེན་ཁའི་གནས་སུ་གྱར་ཚེ། འཕྲལ་མར་ཉེན་རྟོག་པར་སྙན་སེང་ཞུ་དགོས་པའི་དྲན་སྐུལ་གནང་གི་འདུག
རྩོམ་སྒྲིག་པ། བདེ་སྒྲོལ།