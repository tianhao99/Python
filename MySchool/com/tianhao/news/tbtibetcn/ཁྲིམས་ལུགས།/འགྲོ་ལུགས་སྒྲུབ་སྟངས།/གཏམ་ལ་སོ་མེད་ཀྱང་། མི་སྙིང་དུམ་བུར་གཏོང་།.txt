གཏམ་ལ་སོ་མེད་ཀྱང་། མི་སྙིང་དུམ་བུར་གཏོང་།
གྱོད་དཔེ།
          ལོ་ན་བགྲེས་པའི་ཨ་ཁུ་ཀླུ་རྒྱལ་ཚང་དང་མཚོ་སྐྱིད་ཚང་ཁྱིམ་ཁ་གཉིས་ནི་ཁྱིམ་མཚེས་ཡིན། ཉིན་ཞིག་ལ། ཁྱིམ་ཁ་གཉིས་བར་དུ་རྩོད་པ་བྱུང་། ཁ་རྩོད་ཀྱི་གོ་རིམ་ཁྲོད་དུ་ཁྲག་ཤེད་མཐོ་བའི་ཨ་ཁུ་ཀླུ་རྒྱལ་གློ་བུར་དུ་སར་འགྱེལ་ཞིང་། རྗེས་སུ་སྨན་ཁང་དུ་མྱུར་སྐྱོབ་བྱས་ཀྱང་ཕན་འབྲས་མ་ཐོན་པར་ཚེ་ལས་འདས། ཁོ་རང་གློ་བུར་དུ་ཤི་བའི་རྒྱུ་རྐྱེན་ནི་ཁྲག་ཤེད་མཐོ་བའི་ནད་ཡོད་པ་དང་ཁོང་ཁྲོ་ལངས་དྲགས་པས་ཡིན།
          ཕྲན་དཔྱད།
          གྱོད་དོན་འདིའི་ནང་དུ་ཨ་ཁུ་ཀླུ་རྒྱལ་ནི་དགུང་ལོ་ཅུང་མཐོ་བའི་ཁར་ད་དུང་ཁྲག་ཤེད་མཐོ་བའི་ནད་ཡོད་པས། སེམས་ཤུགས་ཉམས་དྲགས་པའི་གནས་ཚུལ་འོག་གློ་བུར་དུ་འཆི་ཉེན་ཡོད། མཚོ་སྐྱིད་ཀྱིས་ཨ་ཁུ་ཀླུ་རྒྱལ་ལ་ཁྲག་ཤེད་མཐོ་བའི་ནད་ཡོད་པ་ཤེས་བཞིན་དུ་ཁ་རྩོད་བརྒྱབ་པ་དེས་ཐད་ཀར་རྒད་པོ་ཚེ་ལས་འདས་སུ་འཇུག་མི་ཐུབ་མོད། འོན་ཀྱང་ཁོ་གཉིས་ཀའི་ཁ་རྩོད་ཀྱི་བྱ་སྤྱོད་དེར་ཨ་ཁུ་ཀླུ་རྒྱལ་ཚེ་ལས་འདས་པའི་མཇུག་འབྲས་འབྱུང་སྲིད་པའི་ཕྱི་རོལ་ཡུལ་གྱི་རང་བཞིན་ལྡན་པས། དབང་གནོད་བཅའ་ཁྲིམས་ཁྲོད་ཀྱི་རྒྱུ་འབྲས་ཀྱི་འབྲེལ་བ་དང་མཐུན་ཞིང་། ཁོ་གཉིས་ཀའི་ཁ་རྩོད་ཀྱི་བྱ་སྤྱོད་དེ་ཨ་ཁུ་ཀླུ་རྒྱལ་ཚེ་ལས་འདས་པར་རྒྱུ་འབྲས་ཀྱི་འབྲེལ་བ་ངེས་ཅན་ཞིག་ཡོད་པར་བརྟེན། མཚོ་སྐྱིད་ཀྱིས་ནོར་འཁྲུལ་གྱི་ཚད་ལྟར་ཨ་ཁུ་ཀླུ་རྒྱལ་ཚེ་ལས་འདས་པར་འགན་ངེས་ཅན་ཞིག་འཁུར་དགོས།
          དབང་བོ་སྐྱོན་ཅན་གྱི་སྐྱིན་ཚབ་གྲོན་དངུལ་ཚད་གཞི་ནི་ག་འདྲ་ཡིན།
          《མི་ལུས་གནོད་སྐྱོན་གྱི་སྐྱིན་ཚབ་འགྲེལ་བཤད》ཀྱི་དོན་ཚན25པའི་ནང་དུ། དབང་བོ་སྐྱོན་ཅན་གྱི་སྐྱིན་ཚབ་གྲོན་དངུལ་དེ་གནོད་འཚེ་ཕོག་མཁན་གྱི་ངལ་རྩོལ་ནུས་པ་ཤོར་བའི་ཚད་དམ་ཡང་ན་རྨས་སྐྱོན་གྱི་རིམ་པར་གཞིགས་ཏེ། གཏུག་བཤེར་དང་ལེན་བྱས་པའི་ཁྲིམས་ཁང་དེའི་ས་གནས་ཀྱི་ལོ་སྔོན་མའི་གྲོང་ཁྱེར་དང་གྲོང་རྡལ་སྡོད་དམངས་ཀྱི་མི་རེའི་ཆ་སྙོམས་བཀོལ་སྤྱོད་བྱས་ཆོག་པའི་ཡོང་འབབ་བམ་ཡང་ན་གྲོང་གསེབ་སྡོད་དམངས་ཀྱི་མི་རེའི་ཆ་སྙོམས་ཡོང་འབབ་ཀྱི་ཚད་གཞི་ལྟར། དབང་བོ་སྐྱོན་ཅན་དུ་གཏན་འཁེལ་བྱས་ཉིན་ནས་བཟུང་ལོ20ལྟར་བརྩི་དགོས། འོན་ཀྱང་ལོ60ཡན་གྱི་རིགས་ལོ་གཅིག་ཡར་འཕར་ན་ལོ་གཅིག་ཇེ་ཉུང་དུ་གཏང་དགོས་ལ། ལོ75ཡན་གྱི་རིགས་ལོ5ལྟར་རྩིས་རྒྱག་དགོས།
          རྨས་སྐྱོན་རིམ་པའི་ངོས་འཛིན་ཚད་གཞི་ནི་ག་འདྲ་ཡིན།
          རང་རྒྱལ་གྱི་རྨས་སྐྱོན་རིམ་པའི་གསལ་འབྱེད་ཚད་གཞི་ནི་མི་སྣ་མི་འདྲ་བའི་རྨས་སྐྱོན་ལ་དམིགས་ཏེ། གཙོ་སྐྱོང་ལས་ཁུངས་མི་འདྲ་བས་གསལ་འབྱེད་ཚད་གཞི་མི་འདྲ་བ་བཟོས་ཡོད། འགྲིམ་འགྲུལ་དོན་རྐྱེན་གྱི་གྱོད་གཞིའི་ནང་རྨས་སྐྱོན་ཕོག་མཁན་ལ་རྨས་སྐྱོན་ཕོག་ཚད་ཞིབ་དཔྱད་གཏན་འབེབས་བྱེད་པར། སྤྱིར་བཏང་དུ་སྤྱི་བདེ་པུའུ་ཡིས་ཁྱབ་བསྒྲགས་བྱས་པའི《རྒྱལ་ཁབ་ཚད་གཞིའི་འགྲིམ་འགྲུལ་དོན་རྐྱེན་གྱི་རྨས་སྐྱོན་ཕོག་མཁན་གྱི་རྨས་སྐྱོན་ཞིབ་དཔྱད་གཏན་འབེབས》བཀོལ་སྤྱོད་བྱ་དགོས།