“8.14”གཏེར་ཁྲོན་བརྡིབས་པའི་དོན་རྐྱེན་གྱི་རོགས་སྐྱོབ་ཇུས་གཞི་སྤྱི་བསྒྲགས་བྱས་པ།
ཟླ8པའི་ཚེས15ཉིན་གྱི་དགོང་མོར། མཚོ་སྔོན་གྱིས་མཚོ་བྱང་ཁུལ་ཚེ་ཐར་སོལ་གཏེར་གྱི་གཏེར་ཁྲོན་བརྡིབས་པའི་དོན་རྐྱེན་གྱི་གསར་འགྱུར་ཡོངས་བསྒྲགས་ཚོགས་འདུ་ཐེངས་གཉིས་པ་འཚོགས་པ་དང་། དོན་རྐྱེན་རོགས་སྐྱོབ་ཡུལ་དངོས་བཀོད་འདོམས་པུའུ་ཡི་ཆེད་མཁས་པའི་ཁོངས་མི་དང་མཚོ་སྔོན་སོལ་གཏེར་ཇུས་འགོད་ཁང་གི་མགོ་གཙོ་གཞོན་པ་ཡའོ་ཅིན་ཏུང་གིས་རོགས་སྐྱོབ་ཇུས་གཞི་སྤྱི་བསྒྲགས་བྱས།
           ཡའོ་ཅིན་ཏུང་གིས་བསྟན་དོན། དོན་རྐྱེན་བྱུང་རྗེས་ཀྱི་མྱུར་སྐྱོབ་བྱེད་པའི་གོ་རིམ་ནང་དུས་ཚོད་གཉིས་རིང་བསྟུད་མར་ཐེངས་གཉིས་ལ་སོལ་འདམ་ཐོན་པའི་སྣང་ཚུལ་བྱུང་བས། རོགས་སྐྱོབ་བྱ་བའི་དཀའ་ཚེགས་ཇེ་ཆེ་དང་ཉེན་ཁ་ཇེ་ཆེར་བཏང་ཡོད་ལ། གནས་ཚུལ་སྔར་བས་རྙོག་འཛིང་ཆེ་བར་གྱུར་ཡོད།
           ཡུལ་དངོས་ཀྱི་གནས་ཚུལ་ལ་གཞིགས་ནས་གཤམ་གསལ་གྱི་གནད་གསུམ་ནས་རོགས་སྐྱོབ་བྱ་དགོས། 
           དང་པོ། ས་ངོས་ཀྱི་གཏེར་དོང་ཉེ་འཁོར་གྱི་འཁྱིལ་ཆུ་ཐག་གཅོད་བྱེད་པ་དང་། གཏེར་དོང་གྱེན་ལམ་དུ་ཆུ་གསོག་རྫིང་བུ་བརྐོ་བ། PEསྦུ་གུས་དོང་ནང་གི་ཆུ་དྲངས་ནས་ས་ངོས་ཀྱི་ཆུས་གཏེར་དོང་ནང་ལ་ཤུགས་རྐྱེན་མེད་པར་བཟོ་བ། ལས་དོན་འདི་བདེ་ལེགས་ངང་གྲུབ་ཡོད། 
           གཉིས་པ། ས་ངོས་སུ་དོང་བརྐོ་བ་དང་ནང་དུ་ཨར་འདམ་དང་ཤེལ་བླུགས་ཏེ། རོགས་སྐྱོབ་བྱ་བའི་ཁྲོད་གོང་དུ་འདེགས་སྐྱོར་ནུས་བ་འདོན་ཐུབ་པའི་སྤྱིན་མདུད་གཟུགས་གྲུབ་ཐུབ་པ་བྱ་རྒྱུ། ལས་དོན་འདིར་ས་བརྐོ་འཕྲུལ་ཆས་ལས་གནས་སུ་ཐོན་ཡོད་པ་དང་། ཆེད་མཁས་པའི་ཚན་ཆུང་གིས་ཞིབ་ཕྲའི་རོགས་སྐྱོབ་ཇུས་གཞི་བཟོ་བཞིན་ཡོད་ལ། འབྲེལ་ཡོད་གྲངས་གཞི་གཏན་ཁེལ་བྱས་རྗེས་མྱུར་དུ་ལག་བསྟར་བྱ་རྒྱུ་ཡིན།
           གསུམ་པ། སྤྱིན་མདུད་གཟུགས་གཏན་འཇགས་སུ་ཆགས་པའི་རྗེས་སུ་འདམ་རྫོབ་གཙང་སེལ་བྱས་ནས་མི་སྐྱོབ་རྒྱུ་ཡིན། རོགས་སྐྱོབ་ཀྱི་འབྲེལ་ཡོད་སྒྲིག་ཆས་གོ་རིམ་ལྡན་པའི་ངང་གྲ་སྒྲིག་བྱེད་བཞིན་པའི་སྒང་ཡིན། །
རྩོམ་སྒྲིག་པ། བདེ་སྒྲོལ།