ལྷ་ས་གྲོང་ཁྱེར་གྱིས“དམངས་ཡོངས་ཀྱི་དུག་འགོག་དྲིལ་བསྒྲགས་ཟླ་བའི”བྱ་འགུལ་སྤེལ་བ།
མང་ཚོགས་ཀྱི་དུག་རྫས་འགོག་པ་དང་། དུག་རྫས་རྟོགས་པ། དུག་མི་འཐེན་པ་བཅས་ཀྱི་འདུ་ཤེས་ཟབ་ཏུ་གཏོང་བ་དང་རང་རྟོགས་ངང་དུག་རྫས་གཏན་འགོག་གི་ནུས་པ་ཆེ་རུ་བཏང་ནས་དུག་རྫས་ཀྱིས་སྤྱི་ཚོགས་ལ་བཟོས་པའི་གནོད་འཚེ་ཆུང་དུ་གཏོང་གང་ཐུབ་བྱ་ཆེད། ཉེ་ཆར། ལྷ་ས་གྲོང་ཁྱེར་རྒྱལ་ཡོངས་དུག་འགོག་དཔེ་སྟོན་གྲོང་ཁྱེར་འཛུགས་གཏོད་གཞུང་དོན་ཁང་གིས“དམངས་ཡོངས་ཀྱི་དུག་འགོག་དྲིལ་བསྒྲགས་ཟླ་བའི”རིམ་སྤེལ་བྱེད་སྒོ་སྤེལ་ཏེ་གྲོང་ཁྱེར་ཡོངས་ཀྱི་གྲོང་རྡལ་ཁག(ཁྲོམ་གཞུང)དང་། སྡེ་ཁུལ། སློབ་གྲྭ ཁེ་ལས། དགོན་སྡེ་སོགས་སུ་རིམ་བཞིན་སྤེལ་བ་རེད།
          ཤེས་རྟོགས་བྱུང་བར་གཞིགས་ན། ད་ཐེངས་ཀྱི་དྲིལ་བསྒྲགས་བྱེད་སྒོར་སློབ་གྲྭ་དང་། ཁེ་ལས། བྱ་གཞག་ཚན་པ། དཔུང་སྡེ། དགོན་སྡེ། ཁྱིམ་ཚང་། དྲ་རྒྱ། འབྲོག་ཁུལ། སྡེ་ཁུལ་བཅས་སུ་བསྐྱོད་པའི“གནས་བརྒྱད་དུ་སྐྱོད་པར”དམིགས་ཏེ་སྤེལ་བ་རེད། བྱེད་སྒོའི་ནང《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་དུག་འགོག་བཅའ་ཁྲིམས》དང《དུག་བཅད་སྲོལ་ཡིག》སྒྲོག་འགྲེལ་དང་། དུག་འགོག་གི་དྲིལ་བསྒྲགས་བརྙན་ཐུང་སྟོན་པ། གྱོད་དཔེ་གསལ་འགྲེལ་བྱེད་པ་སོགས་བརྒྱུད་ཚང་མས་རང་ཉིད་ཀྱི་དུག་འགོག་འདུ་ཤེས་ཟབ་ཏུ་བཏང་ནས་བསླུ་བྲིད་དང་མགོ་སྐོར་འོག་མི་ཚུད་པ་དང་། དུག་རྫས་ཀྱི་གནོད་འཚེ་གསལ་རྟོགས། རང་རྟོགས་ངང་དུག་རྫས་གཏན་འགོག་བཅས་བྱ་རྒྱུའི་འབོད་སྐུལ་བྱས་པ་རེད།
          བྱེད་སྒོར་འཁྲུག་ཆ་དོད་པའི་རིག་རྩལ་འཁྲབ་སྟོན་བྱས་ཤིང་། འཁྲབ་སྟོན་ལེ་ཚན་ནང་དུག་འགོག་གི་བཅའ་ཁྲིམས་ཤེས་བྱའི་སྐོར་གྱི་བྱ་དགའ་ཡོད་པའི་དྲིས་ལན་མྱུར་འདེབས་ལྷུ་ཚིགས་བཀོད་སྒྲིག་བྱས་ཏེ་ཚང་མས་ཞི་ལྷོད་སྤྲོ་སྣང་གི་རྣམ་པའི་ཁྲོད་རང་ཉིད་ཀྱི་འཚོ་བ་དང་འབྲེལ་བ་དམ་ཟབ་ཡོད་པའི་དུག་རྫས་འགོག་པའི་རྒྱུན་ཤེས་ལ་རྒྱུས་མངའ་རགས་ཙམ་བྱུང་བ་རེད།  །