སྔོན་གཤེགས་དཔའ་བོའི་མཚན་སྙན་ལ་གནོད་འཚེ་གཏོང་མཁན་དེ་ཁྲིམས་ལ་སྦྱར།
ཞིབ་དཔྱོད་ལས་ཁུངས་ཀྱིས་སྔོན་གཤེགས་དཔའ་བོའི་མཚན་སྙན་དང་གཟི་བརྗིད་མཚན་སྙན་ལ་གནོད་འཚེ་གཏོང་བའི་ཉེས་ཅན་ཆིའུ་མོའུ་མིང་ཁྲིམས་ལྟར་འཛིན་བཟུང་བྱ་རྒྱུའི་ཆོག་མཆན་སྤྲད་པ་རེད།
             2021ལོའི་ཟླ2པའི་ཚེས19ཉིན་གྱི་ཆུ་ཚོད10དང་སྐར་མ29ནས་ཆུ་ཚོད10དང་སྐར་མ46ཐོག་ཉེས་ཅན་ཆིའུ་མོའུ་མིང་གིས་ཤིན་ལང་པོད་ཕྲན(新浪微博)ཐོག་མི་སྒེར་གྱི་ཐོ་འགོད་ཨང་རྟགས“སྒྱུག་མཁན་རིལ་ཆུང” ཞེས་པའི་མིང་སྤྱད་དེ་སྔ་རྗེས་སུ་རྩོམ་གཉིས་སྤེལ་ནས་རྒྱལ་སྲུང་མཐའ་སྲུང་གི་སྔོན་གཤེགས་དཔའ་བོར་དམའ་འབེབས་དང་ཟུར་ཟ་བྱས་ཤིང་། འབྲེལ་ཡོད་ཆ་འཕྲིན་དེ་པོད་ཕྲན་སོགས་དྲ་རྒྱའི་ལས་སྟེགས་སུ་མགྱོགས་མྱུར་ངང་ཁྱབ་ནས་སྤྱི་ཚོགས་ཐོག་ཤུགས་རྐྱེན་ངན་པ་བཟོས། ཟླ2པའི་ཚེས20ཉིན་དོགས་ཡོད་ཉེས་ཅན་ཆིའུ་མོའུ་མིང་སྤྱི་བདེ་ལས་ཁུངས་ཀྱིས་ཉེས་དོན་བཀག་སྐྱིལ་བྱས་པ་དང་ནན་ཅིན་གྲོང་ཁྱེར་ཅན་ཡེ་ཁུལ(南京市建邺区)མི་དམངས་ཞིབ་དཔྱོད་ཁང་གིས་ཁྲིམས་ལྟར་མྱུལ་ཞིབ་བྱས།  ཟླ2པའི་ཚེས25ཉིན་སྤྱི་བདེ་ལས་ཁུངས་ཀྱིས་བསྙད་འཚོལ་ཟིང་སློང་གི་ཉེས་པ་བསགས་པའི་ཐོག་ནས་ཞིབ་དཔྱོད་ལས་ཁུངས་ཀྱིས་འཛིན་བཟུང་ཆོག་མཆན་གནང་རྒྱུར་རེ་འདུན་ཞུས་པ་རེད།
             ཞིབ་དཔྱོད་ལས་ཁུངས་ཀྱིས་ཞིབ་བཤེར་བྱས་པ་བརྒྱུད་དོགས་ཡོད་ཉེས་ཅན་ཆིའུ་མོའུ་མིང་གིས་དྲ་རྒྱ་སྤྱད་དེ་སྔོན་གཤེགས་དཔའ་བོར་དམའ་འབེབས་དང་ཟུར་ཟ་བྱས་ནས་སྔོན་གཤེགས་དཔའ་བོའི་མཚན་སྙན་དང་གཟི་བརྗིད་མཚན་སྙན་ལ་གནོད་འཚེ་བཏང་བས་སྤྱི་ཚོགས་ཐོག་ཤུགས་རྐྱེན་ངན་པ་ཐེབས་པ་དང་གནས་ཚུལ་ཚབས་ཆེན་བཟོས་ཡོད་པར་ངོས་འཛིན་བྱས་ཤིང་། 《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ཉེས་ཁྲིམས》དོན་ཚན་ཉིས་བརྒྱ་གོ་དགུ་པའི་གཏན་འབེབས་གཞིར་བཟུང་སྟེ། ནན་ཅིན་གྲོང་ཁྱེར་ཅན་ཡེ་ཁུལ་མི་དམངས་ཞིབ་དཔྱོད་ཁང་གིས་ཁྲིམས་ལྟར་སྔོན་གཤེགས་དཔའ་བོའི་མཚན་སྙན་དང་གཟི་བརྗིད་མཚན་སྙན་ལ་གནོད་འཚེ་བཏང་བའི་དོགས་ཡོད་ཉེས་ཅན་ཆིའུ་མོའུ་མིང་འཛིན་བཟུང་བྱ་རྒྱུའི་ཆོག་མཆན་སྤྲད་པ་རེད།
             སྔོན་གཤེགས་དཔའ་བོས་རང་གི་ཁྲག་དྲོན་དང་ཚེ་སྲོག་ལ་བརྟེན་ནས་མེས་རྒྱལ་གྱི་མངའ་ཁོངས་གཏན་སྲུང་བྱས་པས་ཁོང་ཚོའི་མཚན་སྙན་དང་གཟི་བརྗིད་མཚན་སྙན་ལ་དམའ་འབེབས་གཏོང་མི་རུང་། 《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་སྔོན་གཤེགས་དཔའ་བོའི་སྲུང་སྐྱོང་བཅའ་ཁྲིམས》དང《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་དམངས་དོན་ཁྲིམས་གཞུང》ནང་སྔོན་གཤེགས་དཔའ་བོའི་མཚན་སྙན་དང་གཟི་བརྗིད་མཚན་སྙན་ལ་གནོད་འཚེ་གཏོང་བའི་བྱ་སྤྱོད་ལ་དེ་མཚུངས་ཀྱི་དམངས་དོན་དང་སྲིད་འཛིན། ཉེས་དོན་བཅས་ཀྱི་འགན་འཁུར་དགོས་ཞེས་གསལ་པོར་བསྟན་ཡོད། 2021ལོའི་ཟླ3པའི་ཚེས1ཉིན་ནས་ལག་བསྟར་བྱས་པའི《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ཉེས་ཁྲིམས་དག་བཅོས་འཆར་ཟིན(དོན་ཚན་བཅུ་གཅིག་པ)》ནང་སྔོན་གཤེགས་དཔའ་བོའི་མཚན་སྙན་དང་གཟི་བརྗིད་མཚན་སྙན་ལ་གནོད་འཚེ་བཏང་བའི་ནག་ཉེས་གཏན་འབེབས་གསལ་པོ་བྱས་ཡོད། 《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ཉེས་ཁྲིམས》དོན་ཚན་བཅུ་གཉིས་པའི་ནང་གསེས་དོན་ཚན་དང་པོའི་གཏན་འབེབས་ལྟར། དོགས་ཡོད་ཉེས་ཅན་ཆིའུ་མོའུ་མིང《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ཉེས་ཁྲིམས་དག་བཅོས་འཆར་ཟིན(དོན་ཚན་བཅུ་གཅིག་པ)》གྱི་དོན་ཚན་སོ་ལྔ་པའི་གཏན་འབེབས་དང་འགལ་ནས་སྔོན་གཤེགས་དཔའ་བོའི་མཚན་སྙན་དང་གཟི་བརྗིད་མཚན་སྙན་ལ་གནོད་འཚེ་བཏང་བ་དང་། རྒྱལ་སྲུང་མཐའ་སྲུང་གི་སྔོན་གཤེགས་དཔའ་བོའི་མི་གཤིས་དང་ལ་རྒྱར་གནོད་སྐྱོན་ཚབས་ཆེན་བཟོས་པ། རྒྱལ་སྲུང་མཐའ་སྲུང་གི་དམག་མིའི་སྣང་བརྙན་ལ་གནོད་སྐྱོན་ཚབས་ཆེན་བཟོས་པ། སྤྱི་ཚོགས་ཀྱི་སྤྱི་པའི་ཁེ་ཕན་ལ་གནོད་འཚེ་བཏང་ཡོད་པས་ཁྲིམས་ལྟར་རྩད་གཅོད་གཏོང་དགོས། དེ་དང་ཆབས་ཅིག་སྔོན་གཤེགས་དཔའ་བོའི་ཁྲིམས་མཐུན་ཁེ་དབང་སྲུང་སྐྱོང་བྱ་ཆེད། དམག་དོན་ཞིབ་དཔྱོད་ལས་ཁུངས་ཀྱི་རྒྱབ་སྐྱོར་དང་གཞོགས་འདེགས་འོག་ནན་ཅིན་ཞིབ་དཔྱོད་ལས་ཁུངས་ཀྱིས་སྤྱི་ཕན་གཏུག་བཤེར་གྱོད་དོན་ཐོ་འགོད་བྱ་རྒྱུར་གཏན་འཁེལ་བྱས་པ་དང་འབྲེལ་བརྟག་དཔྱད་ཀྱང་བྱས་པ་རེད།
རྩོམ་སྒྲིག་པ། བདེ་སྒྲོལ།