ལྷ་སའི་ཉེན་རྟོག་པས་རྐུན་ཚོགས་གཉིས་གཏོར་ནས་མི37བཟུང་།
2021ལོ་ནས་བཟུང་ལྷ་ས་གྲོང་ཁུལ་གྱི་འདུ་འཛི་ཆེ་བའི་ཁྲོམ་གཞུང་ཁག་དང་མི་མང་འདུ་འཛོམས་བྱ་ཡུལ་སོགས་སུ་རྐུ་ལ་ཤོར་བའི་གྱོད་གཞི་མང་པོ་ཞིག་བྱུང་བས།  དེས་སྤྱི་ཚོགས་བདེ་འཇགས་དང་སྒྲིག་ལམ་ལ་ཤུགས་རྐྱེན་ངན་པ་བཟོས་ཡོད། ཉེས་གསོག་དེའི་རིགས་བཀག་འགོག་ཆེན་པོ་བྱ་ཆེད། ལྷ་ས་གྲོང་ཁྱེར་སྤྱི་བདེ་ཅུས་ཉེས་དོན་ཉེན་རྟོག་ཉིང་ལག་རུ་ཁག་གིས་ཅུས་ཏང་ཨུད་ཀྱི་འབྲེལ་ཡོད་བཀོད་སྒྲིག་བླང་བྱ་དང་དུ་བླངས་ནས་ཚན་རིག་དང་མཐུན་པའི་ངང་ཉེན་རྟོག་པ་བཀོད་སྒྲིག་བྱས་ཏེ་རྐུན་མའི་བྱ་སྤྱོད་ལ་རྡུང་རྡེག་གཏོང་བའི་ཆེད་དོན་ཚོ་ཆུང་བཙུགས།
          ཟླ་གཅིག་ལྷག་གི་རིང་ལ་འབད་བརྩོན་ལྷོད་མེད་བྱས་པ་བརྒྱུད་རྐུན་ཚོགས་གཉིས་བདེ་བླག་ངང་གཏོར་བ་དང་། དོགས་ཡོད་ཉེས་ཅན37འཛིན་བཟུང་བྱས་ཤིང་།  རྐུ་ལ་ཤོར་བའི་ལག་ཐོགས་ཁ་པར117འཚོལ་རྙེད་བྱས་ཤིང་།   བདའ་འདེད་ལག་སོན་བྱུང་བའི་བརྐུས་དངོས་དག་གི་སྤྱིའི་རིན་ཐང་ལ་སྒོར་ཁྲི200ལྷག་ཙམ་ཟིན།
          གྱོད་དོན་གྱི་གནས་ཚུལ་མདོར་བསྡུས།
          1.མཐོང་ཆེན་དང་མགྱོགས་མྱུར་བཀོད་སྒྲིག
          ཉེ་བའི་ལོ་ཤས་རིང་ལ་ལྷ་ས་གྲོང་ཁྱེར་དུ་རྐུ་ལ་ཤོར་བའི་གྱོད་གཞི་བྱུང་ཚད་མང་བའི་གནས་ཚུལ་ལ་དམིགས་ནས།  རྡུང་འགོག་ཟུང་འབྲེལ་དང་རྡུང་འགོག་མཉམ་སྤེལ་མངོན་འགྱུར་ཡོང་ཆེད། ལྷ་ས་གྲོང་ཁྱེར་སྤྱི་བདེ་ཅུས་ཏང་ཨུད་ཀྱིས་མཐོང་ཆེན་བྱས་ནས་རྐུ་ལ་ཤོར་བའི་གྱོད་གཞིའི་རྡུང་འགོག་ལས་དོན་བཀོད་སྒྲིག་གི་སྐུལ་འདེད་ཚོགས་འདུ་དང་གྱོད་དོན་དབྱེ་ཞིབ་ཚོགས་འདུ་མྱུར་ཏུ་སྒྲིག་འཛུགས་བྱས་ནས་འཚོགས་པར་མ་ཟད། ཟླ9པའི་ཚེས10ཉིན་རྐུན་མའི་བྱ་སྤྱོད་ལ་རྡུང་རྡེག་གཏོང་བའི་ལས་དོན་གྱི་ཆེད་དོན་ཚོ་ཆུང་བཙུགས་ནས་ཉེས་དོན་ཉེན་རྟོག་ཉིང་ལག་རུ་ཁག་གིས་རུ་ཆེན་དེའི་སྣེ་ཁྲིད་པ་དང་། རིགས་མང་བའི་ཉེན་རྟོག་སྟོབས་ཤུགས་ཁྱོན་བསྡོམས་མི30ལྷག་བསྡུས་བྱས་ནས་རྐུན་མའི་བྱ་སྤྱོད་ལ་རྡུང་རྡེག་གཏོང་བའི་གྱོད་གཞིར་སྔོན་འགོག་ལས་དོན་སྤེལ་བ་རེད།
          དེའི་རིང་ལ་ཆེད་དོན་ཚོ་ཆུང་གིས་གྱོད་གཞི་བྱུང་བའི་ཆོས་ཉིད་དང་ཁྱད་ཆོས་ལ་ཞིབ་འཇུག་ནན་ཏན་བྱས་ཏེ“ཚོགས་པར་རྡུང་རྡེག་དང་འབྲེལ་ཐག་གཅོད་པ”གཙོ་གནད་དུ་བཟུང་ཞིང་། གྱོད་དོན་ལ་དབྱེ་ཞིབ་བྱེད་པའི་ཚོགས་འདུ་ཐེངས་མང་པོར་འཚོགས་ནས་དེང་རབས་ལག་རྩལ་གྱི་བྱེད་ཐབས་གང་ལེགས་སྤྱད་པ་དང་ཐབས་མང་མཉམ་སྤྱོད་ཀྱིས་སྔོན་འགོག་ཚོད་འཛིན་དང་རྡུང་རྡེག་ཚ་ནན་གཏོང་བ་ཕྱོགས་གཉིས་ནས་སྐུལ་འདེད་ཤུགས་ཆེན་བཏང་བར་མ་ཟད། འབྲེལ་ཡོད་བཀོད་སྒྲིག་གི་བླང་བྱ་གཞིར་བཟུང་སྟེ་རྐུན་མའི་བྱ་སྤྱོད་ལ་རྡུང་རྡེག་གཏོང་བའི་གྱོད་གཞིའི་གནས་ཚུལ་མགྱོགས་མྱུར་ངང་ཕྱོགས་སྡོམ་བྱས་ནས་འགག་སྒྲོལ་མྱུལ་ཞིབ་རྩད་གཅོད་ཀྱི་ལས་དོན་ཏན་ཏིག་དང་ཞིབ་ཚགས་སྒོས་སྤེལ་བ་རེད། དེ་ནས་ཆེད་དོན་ཚན་ཆུང་དེའི་མི་དམངས་ཉེན་རྟོག་པས་ལྷ་ས་གྲོང་ཁྱེར་གྱི་རྐུན་མའི་བྱ་སྤྱོད་ལ་རྡུང་རྡེག་གཏོང་བའི་ཉེས་བསགས་ཚོགས་པ་གཉིས་བདེ་བླག་ངང་གཏོར་ནས་ལག་ཐོགས་ཁ་པར117རྩད་ཆོད་པ་རེད།
མི་དམངས་ཉེན་རྟོག་པས་གྱོང་གུན་ཕོག་པའི་མང་ཚོགས་ལ་འཚོལ་རྙེད་བྱུང་བའི་རྒྱུ་ནོར་སྣ་ཚོགས་ཞིབ་རྩིས་བརྒྱབ་ནས་ཕྱིར་སློག་བཞིན་པ།
          ཁུངས་སྣེ་དེད་ནས་འདེད་རྡུང་དང་དམག་འཐབ་ཀྱི་འབྲས་བུ་རྒྱ་ཆེར་བཏང་བ།
          གནད་སྨིན་རྡུང་རྡེག་དང་མང་འབྲེལ་རྡུང་རྡེག་གང་ལེགས་སྒོས་ཡོང་ཆེད། ཆེད་དོན་ཚོ་ཆུང་གི་མི་དམངས་ཉེན་རྟོག་པས་ཕྱོགས་གཅིག་ནས་འཛིན་བཟུང་བྱས་པའི་རྐུན་མའི་ངོས་ལེན་ཆ་འཕྲིན་ལ་བརྟེན་ནས་དམིགས་བསལ་གྱི་ཐབས་ལམ་བརྒྱུད་དེ་གྲལ་བཤེར་བྱས་པ་དང་། ཕྱོགས་གཞན་ཞིག་ནས་དབྱེ་ཞིབ་དང་ཞིབ་འཇུག་བྱས་པ་བརྒྱུད་ནས་སྔར་བཞིན་ལྷ་ས་གྲོང་ཁྱེར་དུ“རྐུན་མ”ཡི་རྗེས་ཤུལ་དེད་ནས་བརྐུས་དངོས་ཉོ་མཁན་དབྱང་ཆེ་གེ་མོ་རྙེད་པ་དང་། ཟླ9པའི་ཚེས25ཉིན་གྱི་ཆུ་ཚོད20ཙམ་ལ་རྒྱ་མཚོ་ཚོ་ཆུང་ལྔ་པའི་བོགས་གཏོང་ཁང་པ་ཞིག་ཏུ་འཛིན་བཟུང་བྱས།
          འདྲི་གཅོད་བྱས་པ་བརྒྱུད་ནས་ཆེད་དོན་ཚོ་ཆུང་གི་མི་དམངས་ཉེན་རྟོག་པས་དབྱང་ཆེ་གེ་མོའི“སྟོད་རྒྱུད”ཀྱི་བརྐུས་དངོས་ཉོ་ཚོང་གི་ཐབས་ལམ་གསལ་པོར་ཁོང་དུ་ཆུད། ཆེད་དོན་ཚོ་ཆུང་གི་མི་དམངས་ཉེན་རྟོག་པས་ཟླ9པའི་ཚེས28ཉིན་ཅང་ཞིས་ཞིང་ཆེན་ཅིའུ་ཅང་གྲོང་ཁྱེར་གྱི་མངའ་ཁོངས་སུ་མགྱོགས་མྱུར་དུ་བསྐྱོད་པ་དང་། ཟླ9པའི་ཚེས30ཉིན་ཅིའུ་ཅང་གྲོང་ཁྱེར་ཏུའུ་ཁྲང་རྫོང་ནས་དོགས་ཡོད་ཉེས་ཅན་ཆིན་ཆེ་གེ་མོ་འཛིན་བཟུང་བྱས་ཤིང་། སྐབས་དེར་རྐུན་མའི་ཚོགས་པ་དེའི་དོགས་ཡོད་ཉེས་ཅན་དག་ཆད་ལུས་མེད་པར་འཛིན་བཟུང་བྱས་ནས་ཉེས་གསོག་མཁན་གྱི་སྦྲེལ་ཐག་ཧྲིལ་པོ་བཅད། གྱོད་གཞི་དེར་ཁྱོན་བསྡོམས་རྐུན་མའི་ཉེས་བསགས་ཚོགས་པ་གཉིས་གཏོར་བ་དང་དོགས་ཡོད་ཉེས་ཅན37འཛིན་བཟུང་བྱས་ནས་རྐུ་ཤོར་བའི་ལག་ཐོགས་ཁ་པར117འཚོལ་རྙེད་བྱས་པ་དང་།  བདའ་འདེད་ལག་སོན་བྱུང་བའི་བརྐུས་དངོས་དག་གི་སྤྱིའི་རིན་ཐང་ལ་སྒོར་ཁྲི200ལྷག་ཙམ་ཟིན།
མི་དམངས་ཉེན་རྟོག་པས་གྱོང་གུན་ཕོག་པའི་མང་ཚོགས་ལ་འཚོལ་རྙེད་བྱུང་བའི་རྒྱུ་ནོར་སྣ་ཚོགས་ཞིབ་རྩིས་བརྒྱབ་ནས་ཕྱིར་སློག་བཞིན་པ།
རྩོམ་སྒྲིག་པ། བདེ་སྒྲོན།