ལུགས་ཀྱི་བསྟན་བཅོས་ལྷ་དང་དཔལ་འདུ་བའི་ནོར་བུ་ཞེས་བྱ་བ་བཞུགས་སོ།།
གང་ཞིག་དྲན་པས་ལུགས་གཉིས་ཀྱི།  །བློ་གྲོས་ནོར་བུའི་གཏེར་གྱི་སྒོ།།འབྱེད་མཛད་རྒྱལ་བའི་མཁྱེན་རབ་གཏེར།  །འཇམ་དཔལ་དཔའ་བོས་ཁྱེད་ལ་སྲུངས།   །འཇིག་རྟེན་འདི་ན་བསྔགས་འོས་པ།  །ལྷ་དང་དཔལ་ཞེས་བྱ་བ་གཉིས།།  ཁབ་ལེན་རྡོ་ཡིས་ལྕགས་བཞིན་དུ།  །རང་གི་རྒྱུད་ལ་འགུགས་འོདད་པས།    གདམས་ངག་བཟང་པོའི་ཚིག་འདི་རྣམས།  །བལྟ་ཞིང་དེ་དོན་བསམ་པ་དང་།  །བསམ་ནས་དེ་ལ་ཡིད་ཆེས་པས།  །དེ་ཡི་དོན་བཞིན་སྤྱད་པར་བྱ།  །འཇིག་རྟེན་ཁམས་ན་ཡ་རབས་དང་།  །མ་རབས་སྤྱོད་པ་གཉིས་སུ་ངེས།  །ཡ་རབས་ལམ་ནས་འདི་ཕྱིར་བདེ།  །མ་རབས་ལམ་ནས་བའདི་ཕྱིར་ཕུང་།  །ཡ་རབས་ཆུང་ངུ་འཇིག་རྟེན་ལུགས།  །ཡ་རབས་ཆེན་པོ་འཕགས་པའི་ལམ།  །མི་ཆོས་ཆོས་ཀྱི་རྩ་བ་ཡིན།  །འཇིག་རྟེན་ཡ་རབས་སྤྱོད་པ་ཞིག    །མེད་པ་དེ་ལ་ཆོས་ཀྱི་ཚུལ།  །ཡོད་པ་ནམ་ཡང་མི་སྲིད་དེ།  །རྩ་བ་མེད་པའི་སྡོང་བོ་དང་།  །ནོར་མེད་པ་ལ་ནོར་བུ་བཞིན།  །སྐྱེ་བོ་འདི་ཡི་གོ་རིམ་ནི།  །གཞན་གྱི་བྱས་པ་ཅང་མེད་ཀྱང་།  །འཇིག་རྟེན་ཡ་རབས་སྤྱོད་པ་ནི།  །ཆུང་འབྲིང་ཆེན་པོས་རིམ་བཞིན་བྱས།།འདི་ན་ཐམས་ཅད་བདེ་ལ་དགའ། ། ཀུན་ཀྱང་རང་དོན་ཁོ་ན་གཉེར།  །འཕགས་པ་མིན་པའི་སྐྱེ་བོ་ཕལ།  །ཚུལ་འདི་མིན་པ་གཞན་ཡོད་མིན།  །འོན་ཀྱང་སྔོན་གྱི་ལས་དབང་གིས།  །ལ་ལ་དཔལ་གྱི་ནོར་དུ་རྙེད། །ལ་ལ་བྱུར་གྱི་རིམས་ནད་ཟིན།  །ཀྱེ་མ་སྐྱེ་དགུའི་བདེ་སྡུག་ལྟོས།  །ཟས་མེད་ལྟོ་ཡི་སྡུག་བསྔལ་ཏེ།  །གྲགས་མེད་ཡིད་ཀྱི་སྡུག་བསྔལ་ཡིན།  །གང་ལ་གྲགས་པའི་དཔལ་གནས་ན།  །ཟས་ནོར་འབྱོར་བ་མདུན་དུ་འཕྱུར།  །དེ་ཕྱིར་ཤེས་བྱེ་ཚུན་ཆད་ནས།  །ཀུན་ཀྱང་སྙན་གྲགས་རོ་ལ་རྒྱུག    །ཀྱེ་མ་སྙན་པའི་ཡིད་འོང་མ།  །ཕལ་ལ་འབྲོས་པ་ལྟ་བུར་གྱུར།  །དེ་ཡི་རྒྱུ་མཚན་བཤད་པ་ན།  །སྔོན་གྱི་བསོད་ནམས་མཐུ་ཆུང་བས།  །རྒྱ་ཇ་ཚགས་ལ་དྲངས་པ་ལྟར།  །ལོག་པ་འདྲེན་ཅིང་བཟང་པོ་ཤོར།  །ཕ་མ་སློབ་དཔོན་རྒན་རབས་དང་།  །ཕན་བྱེད་དྲིན་གཟོ་ཆུང་བ་ཡིས།  །སྐྱོབ་བྱེད་ལྷ་ཡི་དགོངས་པ་ཁྲེལ།  །སྡོང་གྲོགས་མེད་པའི་རོ་ལྟར་གྱུར།  །འདི་ཕྱིའི་ཁྲེལ་དང་རྒྱུ་འབྲས་ལ།   །རྩི་བཞག་ཆུང་བས་གཏམ་དང་མནའ།  །ཇི་སྨྲས་གཅིག་ཏུ་མི་ཆོད་པས།  །དྲང་མཁན་གཉན་པོ་ཐུགས་སུན་ཕྱུང་།  །ཕན་གནོད་གོ་ལོག་བབ་བབ་སྤྱོད།  །ཐུབ་ན་ལྷ་ཡང་བྲན་དུ་བཀོལ།  །མ་ཐུབ་དགྲ་ཡང་མཆོད་བྱས་པས།།ཕོ་ལྷ་ཝེར་མ་གཏིང་ནས་ཁྲོས།།མཆོག་གསུམ་བཀུར་བཟོས་ཡིད་ཆེས་ཆུང་། །མངོན་སུམ་དང་ནི་ལྐོག་གྱུར་དང་།  །སྔ་ཕྱིའི་བྱ་བ་མི་མཚུངས་པས།  །ཆོས་སྐྱོང་དམ་ཅན་ཐུགས་སྐྱོ་འཕེལ།  །ལ་ཡོག་དང་ནི་ཁྲེལ་དང་མནལ།  །ཉོས་པའི་ཟས་ནོར་དོགས་མེད་སྤྱོད།  །གཏམ་ངན་མི་ཁ་མི་འཛེམས་པས།  །ལུས་ལྷ་ཕྲག་ལྷ་གནམ་དུ་ཡལ།  །གཞན་གྱི་ཕུན་ཚོགས་དཔལ་འབྱོར་ལ།  །དོན་མེད་སེམས་ཀྱི་ཟུག་རྔུར་ལྡང་།  །ཐམས་ཅད་སྨད་པ་ལྷུར་བླང་བ་བས།  །མགོན་སྐྱབས་ལྷ་སྲུང་ནུས་པ་ཟད།  །དེ་ལ་སོགས་པའི་རྒྱུ་རྐྱེན་གྱིས།  །རང་གི་ཕུན་ཚོགས་འཇོམས་པ་ཡི།  །མི་གཙང་རྫིང་བུར་གནས་བཞིན་དུ།  །ལྷ་བརྒྱ་ཀླུ་སྟོང་བོས་ན་ཡང་།  །དྲུང་དུ་འདྲ་བར་ཤིན་ཏུ་དཀའ།  །དེ་ཚེ་ཀྱེ་མ་བདག་གིས་ནི།  །རིམ་གྲོ་འདི་ཙམ་བགྱིས་ན་ཡང་།  །བྱ་བ་ལས་ཀྱི་སྟོབས་ཤུགས་ལ།  །ཅུང་ཟད་ཕན་པ་མེད་དོ་ཟེར་སྙིགས་མའི་སྐྱེ་བོ་བསོད་ནམས་ཞན།  །འཕྲལ་ལའང་སྤྱོད་པ་མི་མཁས་པ།  །འདི་འདྲའི་ལེ་ལན་ཤེས་ཀྱིས་ལ།  །ཁྱོད་ནི་འདི་ལས་ལྡོག་པར་མཛོད།   སྐྱེ་བོ་ཕལ་ཆེར་བདག་ཉིད་ལ།  །དཔལ་ཀུན་འདུ་བར་འདོད་ན་ཡང་།  །ཞིང་ས་ངན་ལ་ས་བོན་བཞིན།  །གཞི་རྩ་འཕྱུགས་པ་མི་ཤེས་སོ།།  བློ་ལྡན་བསོད་ནམས་ལྡན་པ་ལ།  །ཡོན་ཏན་ལྡན་པ་ཆོས་ཉིད་དེ།  །ཡོན་ཏན་ལྡན་ན་ལྷ་རྣམས་ཀྱང་།  །མ་བོས་ངང་གིས་འདུ་བ་ཡིན།  །གང་ལ་ངོས་ལྐོག་མེད་པ་ཡི།  །དམ་བཅའ་ཤིན་ཏུ་བརྟན་པ་ལ།  །ཆུ་བུར་མིག་ཅན་རྣམས་དགའ་ན།  །ལྷ་མིག་ལྡན་པ་སྨོས་ཅི་འཚལ།  །བྱས་པ་དྲིན་དུ་གཟོ་བ་དང་།  །རྒྱུ་འབྲས་གོ་ལོག་མི་འཛིན་ལ།  །མི་ཡང་ཕན་པའི་ཐབས་རྩོམ་ན།  །དཀར་ཕྱོགས་ལྷ་རྣམས་སྨོས་ཅི་འཚལ།  །གང་ན་སྙིང་སྟོབས་མི་ཞུམ་པས།  །དགྲ་གཉེན་བྱམས་སྡང་མི་ལོག་པ།  །རྗེ་བཟང་སྤྱན་རས་ཀྱིས་བཙའ་ན།  །དགྲ་བླ་ཝེར་མས་སྨོས་ཅི་འཚལ།  །གང་ན་སྤང་བླང་བྱ་བ་ནི།  །མི་ལ་གསང་སྟེ་བྱས་ན་ཡང་།  །ལྷ་ལ་སྦེད་པར་མི་ནུས་པས།  །ལྷ་འགྲུབ་པ་ལ་དམ་ཚིག་གཙོ།  །གང་ན་དམ་བཅའི་ཚིག་བརྟན་ཅིང་།  །དོན་ཆེན་བསྒྲུབ་ལ་བློའི་ནུས་པ།  །སྟོབས་དང་ལྡན་པར་གྱུར་པ་ལ།  །ལྷ་ཡང་སྐྲག་ན་གཞན་ལྟ་ཅི། །དེ་ནས་ཕོ་ལྷ་དགྲ་ལྷ་ཡི།  །རྫོགས་ཆེན་རང་གི་ལུས་དང་སེམས།  །སྤྱོད་ངན་མི་གཙང་ཕྱག་བདར་གྱིས།  །ཡོན་ཏན་མཆོད་པའི་བཀོད་པ་ཤོམས།  །དེ་ནས་མ་བོས་བཞིན་དུ་ཡང་།  །དགྲ་བླ་མཚོ་ལ་ངང་བ་བཞིན།  །ཝེར་མ་པད་ཚལ་བུང་བ་ལྟར།  །ངང་གིས་འདུ་བ་ཆོས་ཉིད་ཡིན།  །གང་ན་ལྷ་ཡི་མགོན་བྱས་པའི།  །མི་དེ་གཅིག་པུར་གྱུར་ན་ཡང་།   སྟོང་ཕྲག་དུ་མའི་མི་དག་དང་།།  ནུས་པ་ཀུན་ནས་མཉམ་པ་ཡིན།  །ལྷ་ཡིས་ལག་ནས་དྲངས་གྱུར་པ།  །བཟང་པོའི་སྐས་ལ་འཛེག་གྱུར་ན།  །མཐོ་དང་བདེ་དང་གྲགས་པ་ཡི།  །གཞལ་མེད་ཁང་པར་ཡང་དག་རོལ།  །དཔལ་རྗེས་བསྙེགས་པས་དཔལ་མི་འདུ། །དཔལ་གྱི་འཁྲི་ཤིང་བཟང་པོ་འདི།  །ཡ་རབས་སྤྱོད་པའི་ཚལ་ན་ནི།  །གཡོ་བ་མེད་པར་གནས་ཞེས་གྲགས།  །སྙིགས་མའི་མི་རྣམས་བསོད་ནམས་དམན།  །དེ་ཕྱིར་བློ་རྒྱ་ཆེ་བ་དཀོན།  དེས་ན་ཡ་རབས་སྤྱོད་པ་ལ།  །བཅུག་ཀྱང་ཤེས་པ་ཤིན་ཏུ་དཀའ།  །གནའ་བོའི་ལུགས་དང་དམ་པའི་སྲོལ།  །རྩི་བཞག་ཤིན་ཏུ་ཆུང་བ་ཡི།  །མ་རབས་རྣམས་ཀྱི་ནང་དུ་ནི།  །ཡ་རབས་སྤྱོད་པ་གསལ་མི་འགྱུར།  །ས་འདི་མ་རབས་ཀྱིས་གང་ཡང་།  །རང་ཉིད་ཡ་རབས་སྤྱོད་པ་བྱ།  །དེ་ལྟ་ན་ནི་ཆོས་ཉིད་ཀྱིས།  །རང་ལ་ཕུན་སུམ་ཚོགས་པར་འགྱུར།  །ཡ་རབས་དམ་པའི་སྤྱོད་པ་ཡི།  །རྩ་བ་བློ་དང་ཟུང་ཐུབ་ཡིན།  །སྡོང་པོ་ཁྲེལ་དང་བག་ཡོད་ཡིན།  །ཡལ་ག་དྲང་དང་དམ་བཅའ་བརྟན།  །ལོ་མ་བྱས་ཤེས་གཞན་ཕན་བརྩོན།  །མེ་ཏོག་དང་དང་གཏོང་ཕོད་དེ།  །འབྲས་བུ་བདེ་དང་གྲགས་པར་སྨིན། །འདི་རྣམས་མེད་དུ་མི་རུང་ངོ་།།བློ་ཞེས་བྱ་བ་ཤེས་རབ་སྟེ། །བླང་དོར་མ་ནོར་འབྱེད་པ་ཡིན།  །མིག་དང་འདྲ་བ་འདི་མེད་ན།  །ཡོན་ཏན་གཞན་གྱི་གོ་སྐབས་འགག  །དེ་ལའང་བླང་དོར་བྱ་བ་ལ།    །ཤིན་ཏུ་ཞིབ་མོར་ཕྱི་ཞིང་དཔྱད།  །མི་ཤེས་པ་དང་མ་བརྟག་པ།  །འདི་ཡིས་འཇིག་རྟེན་སྐྱེ་བོ་ཕུང་།  །ན་ཚོད་མ་སྨིན་པ་དང་ནི།  །ས་རྒྱ་ཆུང་ངུའི་རང་མཐོང་གིས།  །སྐྱེ་བོ་རང་གིས་སྔར་བྱས་ལ། །རང་ཉིད་ཁྲེལ་བ་མང་དུ་འོང་།   དེ་ཕྱིར་བཟང་ངན་བྱ་བའི་རིགས།  །མཐོང་བ་ཤིན་ཏུ་རྒྱ་ཆེ་ཞིང་། །ཁྱད་པར་ཆབ་སྲིད་ཆེན་པོའི་སྲོལ།  །མཐོང་ཞིང་ཐོས་པ་གནས་དུ་ཆེ།  ། ནམ་ཞིག་བཟང་ཤོང་ངན་ཤོང་བའི།  །མཐོང་རྒྱ་ཡངས་པོ་སྐྱེས་པ་ན།  །ད་གདོད་སྐྱེ་བོའི་གྲལ་དུ་ཚུད།  །དེ་ཕྱིར་མཐོང་རྒྱ་ཆེ་བ་གཙོ།  །དེ་སླད་བློ་དང་ལྡན་པ་རྣམས།  །ཤིན་ཏུ་ཕུགས་སུ་ཕན་པ་ཡི།  །མིག་རྒྱང་རིང་པོར་བལྟ་བྱ་ཞིང་།  །བློ་སྟོབས་རྒྱ་ཆེར་བསྐྱེད་པར་བྱ།  །བློ་ཆུང་ཕྱི་ཐག་ཐུང་བ་འདི།  །རང་དང་གཞན་གྱི་དོན་དག་ལ།  །འབད་ཀྱང་བྱིས་པས་མཁར་ལས་བཞིན།  །འབྲས་བུ་ཤིན་ཏུ་ཆུང་བ་ཡིན།  །ཕལ་ཆེར་རང་གིས་ཤེས་པ་འམ།  །མི་ཤེས་ན་ཡང་མཁས་པར་དྲི།  །མཁས་པའི་བསྟན་བཅོས་རྣམས་ལ་བལྟ།  །མཁས་དང་བླུན་པོའི་ཁྱད་པར་བསམ།  །དེ་ལྟར་བྱས་ན་ཆོས་ཉིད་ཀྱི།  །བློ་གྲོས་དེ་བས་ཇེ་བཟང་འགྱུར་།  །བློ་གྲོས་ཇི་ཙམ་འཕེལ་བ་ན།  །ཡ་རབས་སྤྱོད་པ་དེ་ཙམ་འཕེལ།  །སྤྱོད་པ་བཟང་པོ་འཕེལ་བ་ན།  །དཔལ་རྣམས་དབྱར་གྱི་ཆུ་བཞིན་འཕེལ།  །དེ་ལས་ལོ་ཟླ་ཞག་རེ་བཞིན།  །རང་ལ་རང་སྐྱེད་འདོན་པར་གྱིས།  །རང་ལས་གཅེས་པར་གྱུར་པ་ནི།  །འཇིག་རྟེན་འདི་ན་མེད་བཞིན་དུ།  །རང་གི་སྐྱོན་ཡོན་མི་བསམ་པ།  །དུད་འགྲོ་རྣམས་དང་ཁྱད་པར་ཅི།  །འཕྲལ་གྱི་ཚོང་སོགས་བྱ་བ་ཕལ།  །རང་གིས་དཔྱད་ཅིང་གཞན་ལ་དྲི།    ཚེ་གང་བླང་དོར་བྱ་བ་ལ།  །མི་དཔྱད་མི་འདྲི་བླུན་མིན་ནམ།  སྐྱོན་མེད་སྐྱེ་བོ་དཀོན་ན་ཡང་།  །སྐྱོན་རྣམས་སྐྱོན་དུ་ཤེས་བྱས་ནས།  །སྤང་ན་སྐྱོན་ཀུན་འདུས་བྱས་ཉིད།  །ཡིན་ཕྱིར་སྤྲིན་བྲལ་ཟླ་འདྲར་འགྱུར།  །ཡོན་ཏན་ཀུན་ཚང་དཀའ་ནའང་།  །ཡོན་ཏན་ཉིད་ལ་དགའ་བྱས་ནས།  །བླང་བྱའི་ཡོན་ཏན་གོམས་བྱས་ན།  །ནམ་ཞིག་ཡོན་ཏན་ཆེན་པོར་འགྱུར།  །སྐྱོན་ལ་སྐྱོན་དུ་མ་ཤེས་པ།  །དེ་སྲིད་སྐྱོན་ལ་རབ་ཏུ་འཇུག །   དེ་བཞིན་སྐྱོན་གྱི་རྒྱུན་སྐྱོང་ན།  །ཡོན་ཏན་སྔར་ཡོད་དག་ཀྱང་འགྲིབ།  །ཡོན་ཏན་ཅི་ཙམ་གོམས་གྱུར་པ།  །དེ་ལྟ་དེ་ལྟར་སྐྱོན་ལས་གྲོལ།  །མ་བརྟག་བཏང་སྙོམས་ངང་གནས་ན།  །ལོ་བརྒྱ་སོང་ཡང་བཟང་སྐྱེད་མེད།  །རང་རྒྱུད་ཡོན་ཏན་འཕེལ་བ་ན།  །མི་མཉམ་པ་དང་མཉམ་པར་འགྱུར།  །མཉམ་པ་རྣམས་ལས་ཁྱད་དུ་ཐོན།  །གོང་ནས་གོང་དུ་འཕར་ཏེ་འགྲོ།  །རང་རྒྱུད་སྐྱོན་གྱི་ཆ་འཕེལ་ན།  །རི་གཟར་དག་གི་འབབ་ཆུ་བཞིན།  །འོག་ནས་འོག་ཏུ་འགྲོ་བ་ལ།།ལག་ནས་དྲངས་ཀྱང་ལྡོག་མི་བཏུབ། །དེ་ཕྱིར་བདག་ལ་ཕན་འདོད་པས།  །རང་རྒྱུད་སྐྱོན་གྱི་ཆ་སྤོངས་ལ།  །ཡོན་ཏན་དེ་བས་ཇེ་ཆེ་རུ། ། སྤེལ་བ་འདི་ལ་ནན་ཏན་མཛོད།  །དེ་དག་བླང་དོར་ཤེས་པ་ལ།  །རག་ལས་པས་ན་དམ་པ་དང་།  །དམ་པའི་གསུང་ལ་རབ་དགའ་བས།  །རྟག་ཏུ་བསྒྲིམ་སྟེ་ཉམས་སུ་ལོངས། །སྐྱེ་བོ་ཟུང་ཐུབ་གང་ཞེ་ན།  །ཡིད་བརྟན་གནས་སུ་གྱུར་པ་ཡིན།  །ཟུང་མི་ཐུབ་ལ་ཡོན་ཏན་མཆོག   །མི་སྲིད་ཆུ་ལ་རི་མོ་བཞིན།  །ཟུང་ཐུབ་ཡོད་ན་གཞན་མེད་ཀྱང་།  །ཡོན་ཏན་བརྒྱ་གོ་གཅིག་ཆོད་ཡིན།  །མི་ཆོས་རྩ་བ་འདི་མེད་ན།  །ཡོན་ཏན་གཞན་ལ་རེ་ཐག་ཆད།  །རང་ཉིད་ཡོན་ཏན་ལམ་ནས་ཀྱང་།  །མི་ལྡོག་རང་ལ་ཡིད་རྟོན་པའི།  །སྐྱེ་བོ་ནམ་ཡང་མི་བསླུ་བ།  །ཟུང་ཐུབ་ཅེས་གྲགས་མི་ཡི་མཆོག།  །ལུས་ཟུང་ཐུབ་པ་སེང་གེ་འདྲ།  །བརྙས་སུ་མི་བཏུབ་ཟིལ་གནོན་ཆེ།  །ངག་ཟུང་ཐུབ་པ་དྲང་སྲོང་འདྲ།  །སྐྱེ་བོ་ཐམས་ཅད་ཡིད་ཆེས་དགའ།   ཡིད་ཀྱི་ཟུང་ཐུབ་ནོར་བུ་འདྲ།  །བདག་དང་གཞན་གྱི་འདོད་པ་འཇོ།  །ལུས་ཀྱི་ཟུང་མ་ཐུབ་པ་དེ།  །ཁྱུ་མཆོག་རྭ་ཆད་བཞིན་དུ་བརྙས།  །ངག་གི་ཟུང་མ་ཐུབ་པ་དེ།  །ཁ་བཞིན་གཞན་གྱིས་སྡང་ཞིང་གཤེ།  །ཡིད་ཀྱི་ཟུང་མ་ཐུབ་པ་དེ།  །རླུང་ཁྱེར་རྫས་བཞིན་གཏོལ་མེད་འགྲོ། །བློ་ཡིས་མ་ནོར་འབྱེད་པ་བཞིན། །བཟང་པོའི་ལམ་ལ་ཟུང་ཐུབ་པར།  །གནས་ན་མི་ཆོས་དམ་པ་ཡི།  །དཔག་བསམ་བཟང་པོ་རྩ་བ་ཟུག  ཁྲེལ་ཡོད་ཅེས་བྱ་གང་ཞེ་ན།  །མ་རབས་ངན་པའི་བྱ་བ་ལ།  །ཤིན་ཏུ་སྐྱོ་ཞིང་སུན་པ་སྟེ།   འདི་ནི་ལུགས་གཉིས་གོས་བཟང་ཡིན།།ཇི་ལྟར་སྐྱེ་བོའི་མདུན་ས་རུ།  །མི་གཙང་སྟོང་གིས་སྦགས་བཞིན་དུ་། །གཅེར་བུར་རྒྱུ་བ་ངོ་ཚ་མིན།།ཁྲེལ་མེད་འདི་ཀོ་ངོ་ཚ་ཆེ།།མི་གཙང་གཙང་མའི་ཁྲུས་ཀྱིས་དག །གཅེར་བུར་བཟང་དགུས་བརྒྱན་དུ་རུང་།  །ཁྲེལ་མེད་ཁྲུས་ཀྱིས་མ་དག་ལ།  །བཟང་པོས་བརྒྱན་ཀྱང་མཛེས་མི་འགྱུར།  །ཕན་ལ་བྱས་པ་མི་གཟོ་དང་།  །ངན་ལ་རྟིང་གཅོད་ཅི་ཡང་མེད།  །ཅི་མེད་ཅང་མེད་གཏོལ་མེད་པོ།  །འདི་འདྲ་འདི་ཡང་ཁྲེལ་མེད་ཡིན།  །ངན་སྨྲས་གྱུར་ཀྱང་འཛེམ་བག་ཆུང་། །ཕན་པའི་གཏམ་ལ་རྣ་མི་གཏོད།  །བཟང་པོའི་གནས་ལ་རེ་ཐག་ཟད།  །འདི་འདྲ་འདི་ཡང་ཁྲེལ་མེད་ཡིན།།ནང་གི་གསང་གཏམ་ཁ་རུ་ཕྱུང་།།རེ་སྟོས་ཅན་ལ་ཡི་ཆད་བསྐྱེད། །མཆོད་འོས་གྱུར་ཀྱང་བདག་མི་སེམས།  །འདི་འདྲ་འདི་ཡང་ཁྲེལ་མེད་ཡིན།  །བཟང་པོའི་ཚུལ་དང་བཟང་པོའི་གཏམ།  །ཐོས་ན་དགའ་བར་མི་བྱེད་ཅིང་།  དམ་པ་བསྟེན་པར་མི་བྱེད་པ།  །འདི་འདྲ་འདི་ཡང་ཁྲེལ་མེད་ཡིན། །མ་རབས་སྡིག་སྤྱོད་གདོལ་བའི་གྲོགས།  །བླུན་པོའི་ཁྱུ་ན་འདོད་རྒུར་རྩེ།  །ལུགས་གཉིས་སྤྱོད་པ་རྒྱབ་ཏུ་དོར།  །འདི་འདྲ་བའི་ཡང་ཁྲེལ་མེད་ཡིན།།ཉིན་སྣང་ཆང་དང་རྒྱན་པོ་སོགས།།གྲགས་པ་ཉམས་པའི་རྒྱུ་ཡིས་གཡེངས།  །མཚན་མོ་འཁྲིག་པ་ཁོ་ནས་འདའ།  །འདི་འདྲ་འདི་ཡང་ཁྲེལ་མེད་ཡིན།  །དོན་མེད་གཡེངས་པའི་མནོག་ཆུང་གི།  །ལས་དང་སྡིག་པ་སྣ་ཚོགས་ལ།  འཇུག་ཀྱང་ངོ་ཚ་མི་ཤེས་པ།  །འདི་འདྲ་འདི་ཡང་ཁྲེལ་མེད་ཡིན།  །དམ་པའི་ཚུལ་དང་བསྟན་བཅོས་གཞུང་།  །མཐོང་ན་དགའ་བར་མི་བྱེད་ཅིང་།  །དེ་ཡི་རྗེས་སུ་མི་སེམས་པ།  །འདི་འདྲ་འདི་ཡང་ཁྲེལ་མེད་ཡིན།  །མདོར་ན་བླང་དོར་བྱ་བ་ལ།  །བརྟན་ཅིང་འཇུག་པར་མི་བྱེད་པའི།  །ལུགས་གཉིས་ལམ་ནས་གང་འདའ་བ།  །བླུན་པོ་ཁྲེལ་མེད་ཅེས་བྱ་ཡིན།  །ཁྲེལ་དང་ལྡན་པ་དེ་ཡིས་དེ།  །ཕྱིན་ཅི་ལོག་གི་གཡེངས་ལས་སྐྱོབ།  །ཁྲེལ་མེད་སྙིང་མེད་པོ་དེ་ལ།  །གདམས་ངག་རྣམས་ནི་ཅི་ཞིག་བྱ།  །དེ་ནས་ཁྲེལ་དང་ལྡན་པ་དག  །ལུགས་གཉིས་བྱ་བ་བཟང་པོ་ཡི།  །ལམ་སྲོལ་འདི་ལས་མ་འདས་པར།  །རྟག་ཏུ་བག་ཡོད་སྙིང་པོར་བྱ།  །བག་ཡོད་ཅེས་བྱ་གང་ཞེ་ན།  གཡང་ཁར་འདུག་པའི་མི་བཞིན་དུ། །རང་གིས་རང་ཚུལ་བསྲུང་བ་ལ།  །རྟག་ཏུ་གཟོབ་པ་ལྷུར་ལེན་པའོ། །བྱིས་པ་མནོག་ཆུང་རྩེད་མོས་བསླུ།  །དར་མ་ཆགས་སྡང་ཡུལ་གྱིས་བསླུ།  །རྒན་པ་ལུས་སེམས་རྒུད་པས་བསླུ།།བག་མེད་ནམ་ཡང་བསླུ་ཞིང་བསླུས།།འདོད་དང་རྨོངས་པས་བསླུས་ནས་སུ། །འཇིགས་རུང་འཁོར་བའི་འདམ་དུ་སྐྱུར།  །ད་རུང་འདོད་རྨོངས་ཁ་ཐལ་བས།  །མ་རབས་ལན་ནས་དམན་པར་བསླུ།  །བག་མེད་བདུད་ཀྱི་ལྕགས་ཀྱུ་འདིས།  །ཁྲི་དང་གདུགས་ཀྱི་བར་ནས་ཀྱང་།  །ཡུད་ཙམ་གྱིས་ནི་འགྲོ་བ་འདི།  །དམན་པའི་གནས་སུ་སྒྱུར་བར་བྱེད།  །བུད་མེད་གཞོན་ནུ་བཙུན་པའི་དགྲ།  །ཕྱུགས་དབུལ་རྒྱལ་ཁྲིམས་མཁན་པོའི་དགྲ།  །འཁོར་ངན་ངོ་སྲུང་གཙོ་བོའི་དགྲ།  །དགྲ་འདིས་གང་བཅོམ་ངེས་པར་བཅོམ།  །སྐྱེ་བོའི་དཔལ་འབྱོར་གློག་ལྟར་གཡོ།།ལུས་ཀྱང་ཆུ་བུར་ལྟར་འཇིག་ཅིང་།།ནད་དང་གདོན་དང་འཇིགས་པ་ནི།  །ཤིན་ཏུ་མང་བའི་དབུས་གནས་པ།  །རླུང་གསེབ་མར་མེ་ལྟ་བུ་ལ།  །ཡིད་བརྟན་ཅི་ཡང་མེད་བཞིན་དུ།།འབྱུང་འགྱུར་གནས་ལ་མི་སེམས་པར།།བག་བརྐྱང་ཚུལ་གྱིས་ཇི་ལྟར་གནས།  །མཐོན་པོ་རྣམས་ཀྱང་དམའ་བ་དང་། །འབྱོར་བ་རྣམས་ཀྱང་རྒུད་འགྱུར་ལ།  །མཛེས་པ་རྣམས་ཀྱང་ཉམས་འགྱུར་བའི།  །འདུས་བྱས་འདི་ཚུལ་ཅིས་མ་མཐོང་།  །རང་བློ་ནང་དུ་བཀུག་ནས་སུ།  །བག་ཡོད་པར་ནི་མ་བྱས་ན།  །བདག་སྐྱོན་བདག་གིས་མི་ཤེས་ཏེ།  །གཞན་གྱིས་བཤད་ཀྱང་གོ་བར་དཀའ།  །སྣ་ཚོགས་ཡུལ་རྐྱེན་དང་འཕྲད་ཚེ།  །ཅོལ་ཆུང་ཤེས་པ་ཁྱི་བཞིན་འཁྲིད།།བཟང་ཚུགས་ཤོར་བའི་སྐྱེ་བོ་ལ། །བཞད་གད་བྱས་ཀྱང་བསྟོད་པར་རློམ།  །སྲང་ལ་གཞལ་བའི་ལྗིད་བཞིན་དུ།  །ལུགས་གཉིས་ཀྱི་ནི་བྱ་བ་ལ།  །བྱས་པའི་ལག་རྗེས་ཆེ་ཆུང་གིས།  །སྐྱེ་བོ་རྣམས་ཀྱི་བཟང་ངན་ཤེས།  །བསམ་མེད་ཞེ་མདོ་ཆུང་བ་རྣམས།  །སྐྱེ་བའི་དུས་དང་རྒས་པའི་དུས།།ཉི་མ་གཅིག་ལ་བྱུང་བ་ལྟར། །ཚེ་གང་འདི་བྱས་ངོས་བཟུང་མེད།  །མཁས་རྣམས་ཉི་མ་རེ་རེར་ཡང་།  །ཆོས་དང་ནོར་དང་འདོད་དང་ཐར།  །སྡེ་བཞིའི་དོན་ཆེན་ལྷུར་བླང་བས།  །ནམ་ཞིག་གྲུབ་འབྲས་རྒྱ་ཆེ་ལྡན།  །དོན་མེད་པ་དང་དོན་ཉམས་པ།  །ཀུན་ཀྱང་བག་མེད་ལས་བྱུང་བས།།ཉི་མ་རེ་རེ་བཞིན་དུ་ཡང་།  །བག་མེད་སློང་ལ་དོན་རེ་བསྒྲུབ།  །སྤྱང་པོ་སྤྱང་མཐར་མ་ཕྱིན་པར།།སྤྱང་པོ་འཆལ་བ་ཁྲམ་པའི་རྒྱུ།།དོན་མེད་ཀུན་ལ་མགོ་བདེ་བསྒྱུར།།འདི་འདྲ་བག་མེད་པ་ཡི་སྐྱོན། །ཁོང་ཡངས་ཤོང་རྒྱ་ཡོད་ན་ཡང་། །ངང་རིང་ངང་ནས་བྱ་བ་ཤོར།  །ཕན་མེད་གནོད་མེད་རྒྱ་མཚོའི་རྡོ།  །འདི་ཡང་བག་མེད་པ་ཡི་སྐྱོན།  །བློ་ཆེན་ཤེས་རྒྱ་མི་ཡངས་པའི།  །བྱ་བྱེད་ཆུ་བོའི་རླབས་ལྟར་འཚུབ།  །བབ་བབ་སྤྱོད་པས་ལུས་སེམས་འཁྲུག།  །འདི་ཡང་བག་མེད་པ་ཡི་སྐྱོན།  །གཏོང་བའི་བློ་སྟོབས་མེད་ན་ཡང་།  །ཟས་ནོར་ཚགས་སུ་མི་འཛུད་པར།  །ཞིག་མིན་ཞིག་པོའི་བརྟུལ་ཞུགས་ཅན།  །འདི་ཡང་བག་མེད་པ་ཡི་སྐྱོན།  །བྱམས་བརྩེའི་བློ་རྒྱུད་མ་འབྱོང་བར།   །དགྲ་བོ་ཇི་འདོད་ལམ་དུ་བཏང་།  །ཀུན་ལ་རང་རྒྱུས་གསལ་བོར་ངོམ།  །འདི་ཡང་བག་མེད་པ་ཡི་སྐྱོན།  །འཛིན་མེད་སྒྱུ་མར་མ་ཤར་བར།  །ལུས་དང་གཏམ་དང་སྤྱོད་ལམ་ཀུན།  །ཀུན་དང་འདྲེས་པས་ཀུན་གྱིས་བརྙས།  །འདི་ཡང་བག་མེད་པ་ཡི་སྐྱོན། །དགོས་མེད་སྐྱོ་ཤས་མ་སྐྱེས་པར།  །ཀུན་དང་མི་བསྟུན་ཁོང་འཕྲིག་ཅན།  །རང་གཞན་སྣང་བ་དགྲ་རུ་ལངས།  །འདི་ཡང་བག་མེད་པ་ཡི་སྐྱོན།  །དེ་ལ་སོགས་པའི་སྤྱོད་ལམ་མཐའ།།ཡུལ་དུས་ཚད་ལས་བརྒལ་བའི་སྐྱོན། བསྒྲིམས་ཏེ་བརྟགས་པར་མ་བྱས་པའི།  །བག་མེད་པ་ཡི་རྒྱུ་ལས་བྱུང་། །ཕྱོགས་སུ་ལྷུང་བའི་སྤྱོད་པ་ཡིས།  །སྐྱེས་བུའི་དོན་རྣམས་མི་རྫོགས་ཀྱི།།བསྒྲིམ་སྟེ་གང་ལའང་མ་ཐོགས་པའི།།སྤྱོད་ལམ་ཉི་ཟླའི་འགྲོས་བཞིན་བསྒྱུར།  །ཅི་བྱ་ཅི་བྱེད་ས་མཚམས་ལ།  །བསླུ་མེད་རྒྱལ་བའི་བཀའ་ཡིན་ཏེ།  །མཚན་ལྡན་དགེ་བའི་བཤེས་གཉེན་ཀྱང་། །དེ་ནས་རང་སེམས་དྲི་མེད་ཡིན།  །འདི་གསུམ་མིན་པ་གཞན་གྱི་ངག།  །སྣ་ཚོགས་རྟོག་པས་བསླད་པ་ཅན།  །མཉམ་ནམ་མཉན་མིན་ཅི་ཡང་རུང་།  །དེ་ལ་ལྟོས་པས་ཅི་ཞིག་བྱ།  །འབྱུང་འགྱུར་ལས་ནི་འགྱུར་མིན་ལ།  །གལ་སྲིད་ན་ཡང་འགྱོད་མེད་བཞིན།  །སྔ་བློ་དཔྱད་པས་བསྒྲིམ་བྱས་ནས།  །འགྱོད་མེད་ཁོ་ནས་གནས་པ་མཆོག   འགྱོད་མེད་ཡིད་འོང་དགའ་བ་ཡི།  །ཟླ་བ་དྲི་མ་མེད་པའི་གཟུགས།  །བག་ཡོད་ཆུ་གཏེར་ཆེ་ལས་འབྱུང་།  །དེ་ཕྱིར་དུས་ཀུན་བག་ཡོད་མཛོད།  །དྲང་སྲོང་ལྷ་ཡི་ལམ་ཡིན་ལ།  །གྱ་གྱུ་ཅན་ནི་འདྲེ་ཡི་ལམ།  །ལམ་འདི་གཉིས་ལས་ལྷ་དང་ནི།  །བདུད་ཀྱི་སྒོ་རུ་འདུག་པ་ཡིན།  །བདེ་སྡུག་འདོར་ལེན་བྱེད་པ་ལ།།རང་ཉིད་ཇི་འདྲ་གཞན་དེ་འདྲ།  །དེ་ལྟ་ན་ཡང་དྲང་པོ་རྣམས།  །བདེ་ནས་འབྱོར་འགྱུར་ཅིག་ཤོས་ལྡོག་བཟང་པོའི་ལས་ལ་དབུགས་དབྱུང་དང་།།ངན་པ་ལ་ནི་ཚར་གཅོད་མེད།  །ཕན་པ་ཆེ་ཡང་རྗེས་མི་སྐྱོང་།  །བྱམས་པ་ཆེ་ཡང་སེམས་མི་འཛིན།  །སྔར་བྱས་ལས་ཀྱི་རྟོང་གཅོད་དང་།  །དེ་ལྟའི་བྱ་བ་ལེགས་ཉེས་ལ།  །ཇི་བཞིན་གསལ་ཤན་མི་བྱེད་པ།  །མི་དྲང་གཡོ་སྒྱུ་ཅན་གྱི་རྟགས།  །དྲང་པོ་དྲག་རུ་གྱུར་ཀྱང་བླ།  །རང་གི་བྱ་བ་དེ་བྱས་ཡིན།  །མི་དྲང་གཉེན་དུ་འགྱུར་མི་རུང་།  །ཕན་པ་བྱས་ཀྱང་ལོག་པར་སྒྲུབ།  །དྲང་པོས་དྲང་པོར་བསྐྱངས་པ་ལ།  །སྐྱེ་བོའི་འགྲོགས་ཡུན་ཆུ་བས་རིང་།  །གཡོན་ཅན་འདོད་པས་བཀུག་པའི་གྲོགས།  །ཇི་ལྟར་བྱམས་ཀྱང་ནམ་ཕུག་དགྲ།  །དྲང་ལ་ལྷ་ཡང་མགུ་ནུས་འདུ།  །དྲང་པོ་ལྷ་ཡི་གནས་སུ་འགྲོ་དྲང་པོའི་བྱ་བ་ཕྱི་ཐག་རིང་།  །དྲང་པོ་རྒྱལ་ཁམས་རྗེ་རུ་འོས།  །དྲང་པོ་ཞེས་བྱའི་ཡོན་ཏན་ནི།།ཡོན་ཏན་ནང་ན་ཡོན་ཏན་མཆོག།མི་ཆོས་གཙང་མའི་སྙིང་པོ་སྟེ། །མང་དུ་བསྟོད་པས་ཅི་ཞིག་བྱ། །གང་ཞིག་ཇི་ལྟར་ཁས་འཆེས་པ།  །འགྱུར་བ་མེད་དོ་དམ་བཅའ་བརྟན། །དམ་བཅའ་བརྟན་ན་རང་དོན་འགྲུབ། །གཞན་གྱིས་འདི་ཡི་ཚིག་གཟུང་འོས།  །ལེགས་པར་དཔྱད་ནས་ཁས་འཆེས་པ།  །བསྐལ་པའི་མཐའ་ཡང་གཏོང་མི་རུང་།།དམ་བཅའ་ཉམས་པས་ཅི་འཇིགས་པ།། དེ་ཙམ་རྒྱལ་ཁྲིམས་ཀྱིས་མི་འཇིགས།  །གཏམ་དང་མནའ་ལ་མི་རྩི་བའི།།མི་དེ་ཁྲོལ་ཚགས་ཇི་བཞིན་དུ།།བཟང་པོའི་བཅུད་ཀྱིས་དབེན་པ་ཡང་།  །རྟགས་དེ་ཁོ་ནས་ཡང་དག་ངེས།  །འདི་འདྲའི་མི་ལ་ལྷ་དང་དཔལ།  །ལྗོན་ཤིང་བསྐམ་པའི་གྲིབ་བཞིན་དུ།  །གཞན་དང་གཞན་དུ་བྱོལ་བ་ལ།  །ཐེ་ཚོམ་ཙམ་ཡང་སྲིད་མ་ཡིན།  །དམ་བཅའ་ཅི་ཙམ་བརྟན་གྱུར་པ། །དེ་དང་དེ་ཙམ་ཡིད་རྟོན་གནས།  ཡིད་རྟོན་གནས་སུ་ཅི་རུང་བ།  །དེ་ལྟར་ལྷ་དང་དཔལ་ཀྱང་གནས།  །དམ་པ་རྣམས་ཀྱས་སྨྲས་ཟིན་ཚིག  །དོན་ཆེན་མེད་ཀྱང་ལྡོག་དཀའ་ན།  །དོན་ཆེན་ལྡན་དང་མནའ་བོར་བའི།  །ཚིག་ལ་ལྡོག་པ་ག་ལ་སྲིད།  །དམན་པ་རྣམས་ལ་སྲོག་ཕོངས་པ། །དེ་བཞིན་མཆོག་ལ་དམ་བཅའ་ཕོངས།  །དམན་པས་དམ་བཅའ་དོར་བ་ལ། །མཆོག་རྣམས་ཤིན་ཏུ་ངོ་མཚར་བྱེད།།མཆོག་རྣམས་ཀྱི་ནི་དམ་བཅའི་དོན།  །སྲོག་གཏོང་བ་ལ་དམན་པ་རྣམས།།  ངོ་མཚར་བྱེད་ཀྱང་དམ་བརྟན་ལ།  །ཡོན་ཏན་ཆེ་བར་མི་སེམས་ཀྱང་།  །དམན་པ་རྣམས་ཀྱི་རྒྱུད་སྤངས་ནས།  དམ་པའི་རྒྱུད་ལ་རྟག་གནས་པ།  །དམ་བཅའ་བརྟན་པ་ཞེས་བྱ་བའི།  ཡོན་ཏན་འཇིག་རྟེན་ཆེ་བའི་རྒྱན།  །འདི་ནི་བདག་ལ་འདི་ལྟར་དུ།  །ཕན་འདོགས་བྱེད་པོ་ཡིན་སྙམ་དུ།  །བྱས་པ་ཤེས་པས་དྲིན་གཟོ་བ།  །ཡ་རབས་སྤྱོད་པ་མཚོན་པའི་སྒོ།  །ཕན་གནོད་བྱས་པ་མི་ཤེས་པ།  །དེ་ལ་ལན་དུ་སེམས་པ་མེད།  །དེ་ཕྱིར་འཕགས་རྣམས་མ་གཏོགས་པ།  །འདི་ལ་ཕན་གནོད་སུ་ཡིས་རྩིམ།  །ཕན་དང་གནོད་ལན་གོ་བཟློག་མཁན།  །མི་རུ་བརྟགས་ཀྱང་འདྲེ་ཡིན་ན།  །དེ་ལ་སྤྱོད་ལམ་བསྟུན་པ་ཅི།  །ལྟ་བ་ཙམ་ཡང་སུ་ཞིག་འདོད།  །དམ་པའི་སྐྱེས་བུ་མཆོག་རྣམས་ནི།  །བྱས་པ་ཆུང་ཡང་དྲིན་གཟོ་ཆེ།  །འདི་འདྲའི་ཡིན་ཏན་ལྡན་གྱུར་ན།  །ཡོན་ཏན་ཆེན་པོ་གཞན་ཀྱང་བདོག   །གང་ཞིག་བྱས་པ་མི་གཟོ་བ།  །དེ་ལ་བློ་མེད་ཟུང་ཐུབ་དང་།  །ཁྲེལ་དང་བག་ཡོད་དྲང་པོ་སོགས།  །ཡོན་ཏན་གཞན་ཀྱང་ཇི་ལྟར་ཡོད།  །བྱས་པར་ཤེས་ཤིང་དྲིན་བཟོ་བའི།  །མི་ལ་དཔལ་མགོན་གནས་ཞེས་གྲགས།།ཡོན་ཏན་འདི་ལས་ཡོན་ཏན་གཞན།།མཚོན་པར་བྱས་པས་མི་དེ་མཛེས།  །གཞན་ལ་ཕན་པར་བརྩོན་པ་དེ།  །རང་ཉིད་ཕུན་སུམ་ཚོགས་པའི་རྒྱུ།  །དཔལ་དང་འབྱོར་བ་རྒྱ་ཆེ་བ།  །འདི་ལས་འཁྲུངས་ཤིང་འདི་ཡིས་འགུགས།  །རང་དོན་ཆེས་ཆེར་གཉེར་བ་དེ།  །དང་པོ་དཔོན་དུ་གྱུར་ན་ཡང་།  །དེ་བས་ཇེ་དམའ་དག་ཏུ་འགྱུར།  །རི་གཟར་བོ་ཡི་འབབ་ཆུ་བཞིན།  །གཞན་ལ་ཕན་པ་ལྷུར་ལེན་པ།  །དང་པོ་བྲན་དུ་གྱུར་ན་ཡང་།  །དེ་བས་ཇེ་མཐོར་ཕྱིན་གྱུར་ཏེ།།གཡུ་འབྲུག་མཁའ་ལ་འགྲོ་བ་བཞིན། །སྐྱེ་བོ་བླུན་པོ་རང་དོན་ལ།  །ཆགས་པས་རང་དོན་ཁོ་ན་གཉེར། །རང་དོན་ཅི་ཡང་མི་འགྲུབ་པའམ།   །འགྲུབ་ཀྱང་རྒྱ་ཆེར་འགྲུབ་པ་དཀའ།  །སྐྱེ་བོ་མཁས་པ་རང་དོན་ལ།  །ཆགས་ཀྱང་གཞན་དོན་གཙོ་བོར་གཉེར།  །གཞན་དོན་གཉེར་བའི་ཤུགས་ལ་ནི།  །རང་དོན་ཤིན་ཏུ་ཕུན་སུམ་ཚོགས།  །འདི་དང་ཕྱི་མར་རང་གི་དོན།  །ཤིན་ཏུ་རྒྱ་ཆེར་འགྲུབ་འདོད་ན། །གཞན་དོན་གཉེར་བ་ཐབས་སུ་བཟང་།  །ཐབས་འདི་རྒྱལ་སྲས་རྣམས་ཀྱིའང་ལམ།  །སྐྱབས་འོས་ཡོན་ཏན་ལྡན་པ་ལ།  །བདེན་པའི་གནས་དང་དེའི་བྱེ་བྲག།  །རྒྱུ་འབྲས་མི་བསླུའི་འཇུག་ལྡོག་ལ།  །ཡིད་ཆེས་དད་པ་ཞེས་བྱའོ།  །དད་པ་ཆོས་ཀྱི་རྩ་བ་སྟེ།  །དད་ལས་བསོན་ནམས་ཚོགས་འཕེལ་ཞིང་།  །བསོད་ནམས་ཅན་ལ་ཡ་རབས་ཀྱི།  །སྤྱོད་པ་ཀུན་གྱིས་ངང་གིས་གནས།  །དད་པས་རྒུད་པ་ཕྱིར་ལ་འདོར།    །དད་པ་ཡིད་བཞིན་ནོར་བུ་སྟེ། །ཇི་ལྟར་བསམ་པ་འགྲུབ་བྱེད་པའོ། །སངས་རྒྱས་ཆོས་དང་དགེ་འདུན་གསུམ།  ། ནམ་ཡང་མི་བསླུའི་སྐྱབས་གནས་ཡིན།  །སྐྱབས་དེའི་ཡོན་ཏན་ཚད་མེད་ལ།  །ཡིད་ཆེས་གུས་པ་རྟག་ཏུ་བྱ།།དཀར་ནག་ལས་་ཀྱི་འབྲས་བུ་ནི། །ནམ་ཡང་ཆུད་མི་ཟ་བར་སྨིན།  །དེ་ཕྱིར་རང་ལ་རང་བརྩེ་ན།།ལས་འབྲས་བླང་དོར་ཞིབ་ཏུ་བྱ། །འདི་ནི་ལས་་ཀྱི་ས་ཡིན་ལ།  །འདི་ནས་ཕ་རོལ་འབྲས་བུའི་ས།  །དེ་ཕྱིར་རང་དབང་ཡོད་དུས་འདིར།  །དགེ་བའི་ས་བོན་འདེབས་པར་གྱིས།  །སྣ་ཚོགས་སྐྱེ་བོའི་བདེ་སྡུག་ལྟོས། ། འདི་ཡི་རྒྱུ་ནི་ལས་ཡིན་ཞེས།  །བདེན་པར་སྨྲ་བས་ལེགས་གསུངས་ན།  །སུ་ཞིག་ལས་འབྲས་བསམ་མི་བྱེད།    །དཀོན་མཆོག་གསུམ་དང་བདེན་པ་བཞིར།  །ཡིད་ཆེས་པ་ཡི་དད་པ་ནི།   །རྙེད་ན་རྙེད་པའི་མཆོག་ཡིན་ཏེ།། ཨེ་མ་བཟང་པོའི་བསོད་ནམས་འབྲས།  །བདག་གི་ལོངས་སྤྱོད་འཆང་གྱུར་ཀྱང་།  །དབང་མེད་ཤུལ་དུ་ལུས་ཏེ་འགྲོ།།དེ་བས་གཏོང་ཕོད་བློ་སྐྱེད་ལ། །འདི་ཕྱིའི་ཕུན་སུམ་ཚོགས་པ་བསྒྲུབ།  །གཏོང་བ་ཆུང་ཡང་འབྲས་བུ་ཆེ།  །ལོངས་སྤྱོད་ཆེ་ཡང་ཕན་པ་ཆུང་།  །སྔོན་ཆད་བྱིན་པས་འདིར་འབྱོར་ཀྱང་།།འདིར་མ་བྱིན་ན་ཕྱི་མར་དབུལ།  །བདགས་དང་བསྲུང་དང་བརླག་པ་ཡི།  །ནོར་ལ་ཉེས་པ་ཤིན་ཏུ་མང་། །ས་གཞི་ནོར་གྱིས་གང་ན་ཡང་། །སྐྱེ་བོའི་འདོད་པ་ངོམ་མི་འགྱུར།  །ཟས་ནོར་གནས་མལ་ཙམ་ཞིག་ལས།  །ལྷག་མ་ཕན་མེད་སྡུག་བསྔལ་རྒྱུ།  །གཏོང་བས་འདི་དང་ཕྱི་མར་ཡང་།  །ནོར་རྣམས་ཆེར་འཕེལ་དབྱར་ཆུ་བཞིན།  །གཏོང་བས་ཚེ་དང་གྲགས་པ་འཕེལ།  །གཏོང་བས་དཔལ་དང་བདེ་བ་འཕེལ།  །གཏོང་བ་འདི་ནི་འཕེལ་བའི་སྒོ།  །ཡིན་ཀྱང་སྐྱེ་བོས་ཟད་པར་དོགས།  །མི་གཏོང་ཤིན་ཏུ་བསགས་པ་ཡི།  །ཞེ་ཕུགས་བརྟག་ན་དུད་འགྲོ་འདྲ།  །གཡོ་ཞིང་སྙིང་པོ་མེད་པ་ཡི།  །ནོར་ལས་སྙིང་པོ་ཅིས་མི་ལེན།  །མ་གཏོང་སྤྱད་པར་མ་བྱས་པའི།  །རྒྱལ་སྲིད་འབྱོར་བ་གཡོ་ལ་ལྟོས།  །ཟན་སྐྱ་ཁམ་གཅིག་གིས་ཉོས་པའི།  །འཁོར་བསྒྱུར་དཔལ་དེ་ཅིས་མ་བསྒྲུབས།  །དེ་ལྟར་བློ་ལྡན་ཟུང་ཐུབ་དེས།  །ཁྲེལ་དང་བག་ཡོད་པའི་ཚུལ་གྱིས།  །དྲང་དང་དམ་བརྟན་གཞི་གཟུང་ནས།  །བྱས་པ་ཤེས་ཤིང་ཕན་པར་བརྩོན།  །དད་དང་གཏོང་བའི་ཤུགས་བསྐྱེད་ན།  །འདི་དང་ཕྱི་མའི་གནས་སྐབས་སུ།  །ཚེ་རིང་བ་དང་ནད་མེད་དང་།   ཡིད་དུ་འོང་དང་འབྱོར་ལྡན་དང་།  །ཀུན་གྱིས་བཀུར་ཞིང་བསྔགས་པ་དང་།  །དབུ་འཕང་མཐོ་ཞིང་མངའ་ཐང་རྒྱས། མཐའ་བཞི་ལས་རྒྱལ་ལས་ཤུགས་དང་།  །སྟོབས་མཐུ་ནུས་པ་མེ་ལྟར་འབར།  །བདེ་དང་ཡིད་བདེའི་དཔལ་རྣམས་ཀུན།  །རྟག་ཏུ་མདུན་ན་གནས་བཞིན་པར།  །སྙན་གྲགས་ལྷ་ཡི་རྔ་བོ་ཆེ།  །འཇིག་རྟེན་འདི་ན་ཁྱབ་པར་སྒྲོགས།  །དེ་ཕྱིར་ལྷ་དང་དཔལ་རྣམས་ཀུན།  །གང་གི་རྒྱུད་ལ་གནས་འདོད་པས།  །ཀུན་སློང་གིས་བསྐུལ་འདི་ལྟ་བུ།  །སྡེབ་སྦྱོར་སྤང་སྟེ་ལེགས་པར་བྲིས།  །བདག་གིས་རྒྱལ་དང་རྒྱལ་སྲས་དང་།  །དམ་པ་རྣམས་ཀྱི་ལེགས་བཤད་ལ།  །འདྲིས་པས་ལེགས་པ་སྨྲ་བ་ནི།  །བྲག་ཆ་བཞིན་དུ་བརྗོད་ལ་མཁས།  །འོན་ཀྱང་ཐོག་མེད་ངན་གོམས་ཀྱིས།  །བསླད་ཕྱིར་ལེགས་པར་སྤྱོད་པའི་ཆ་།  །ཤིན་ཏུ་ཕྲ་ཡང་ལེགས་སྤྱོད་ལ།  །བཟང་པོར་མཐོང་བ་ཙམ་དུ་ཟད།  །དེ་ཕྱིར་སྐྱེ་བོ་ཡ་རབས་ཀྱི།  །སྤྱོད་པ་གང་གིས་སྤྱོད་པ་ལ།  །ཤིན་ཏུ་ཡི་རང་ཉིད་གྱུར་ཕྱིར། །        གཞན་ཀུན་འདི་འདྲའི་ཚུལ་བཟང་ལ།  །གཞུགས་པར་འདོད་པའི་བརྩེ་བ་དང་།  །བློ་ལྡན་གང་གིས་བསྐུལ་བའི་རྒྱུས།  །སྐྱེ་བོའི་ལུགས་ཀྱི་བསྟན་བཅོས་ལས།  ཅུང་ཟད་བསྡུས་ཏེ་བརྗོད་པ་ལགས།  །འདི་ཡི་དགེ་བས་འགྲོ་ཀུན་ལ།  །བཟང་པོའི་ཡིན་ཏན་རྣམ་པ་བཅུ།  །འབད་པ་མེད་པར་ཞུགས་ནས་ཀྱང་།  །ལྷ་དང་་དཔལ་གྱིས་བརྒྱན་པར་ཤོག།        ཅེས་པ་འདི་ཡང་ཡ་རབས་བཟང་པོའི་ལུགས་ཀྱི་སྲོལ་དྲི་མ་མེད་པ་ལ་དགའ་ཞིང་དང་དུ་ལེན་པར་འདོད་པའི་སྐལ་བ་བཟང་པོའི་ཡོན་ཏན་གྱིས་ཕྱུག་པ་རྒྱ་མཁར་དཀོན་མཆོག་གིས་འདི་འདྲ་བ་ཞིག་ཕྲིས་ཞེས་བསྐུལ་ངོར་འཇམ་དཔལ་དགྱེས་པའི་རང་མདངས་ཞེས་འབོད་པས་རྫོང་གསར་བཀྲ་ཤིས་ལྷ་རྩེར་བྲིས་པ་མངྒ་ལཾ།   དགེའོ།།  དགེའོ།།  དགེའོ།།