༄༅།།རཱ་མ་ཎའི་རྟོགས་བརྗོད།
《རྒྱལ་པོ་རཱ་མ་ཎའི་གཏམ་རྒྱུད་ལས་བརྩམས་པའི་སྙན་ངག་གི་བསྟན་བཅོས་དྲི་ཟའི་བུ་མོའི་རྒྱུད་མང་གི་སྒྲ་དབྱངས》ཞེས་བྱའི་རྩོམ་པ་པོ་ནི། ཞང་ཞུས་ཆོས་དབང་གྲགས་པ་ཡིན་ཞིང་། ཁོང་ནི་བོད་རབ་བྱུང་བདུན་པའི་ཤིང་སྤྲེལ（སྤྱི་ལོ་1404）ལོར་མངའ་རིས་ཞང་ཞུང་ཡུལ་དུ་འཁྲུངས། བོད་རབ་བྱུང་བརྒྱད་པའི་ས་གླང་（སྤྱི་ལོ་1469）ལོར་ནགས་ཤོད་སྦུས་མདའ་རྣམ་རྒྱལ་དཔལ་འབར་དུ་སྐུ་གཤེགས། སྐུ་ཆུང་བའི་དུས་ནས་རྣམ་རིག་གསལ་བ་ཞིག་ཡིན་པས་ཡི་གེའི་འབྲི་ཀློག་ཚུན་སློབ་དཔོན་གྱི་ཞལ་ནས་ལན་རེ་གཉིས་ཐོས་པ་ཙམ་གྱིས་དཀའ་ཚེགས་མེད་པར་ཐུགས་སུ་ཆུད།   དེ་རྗེས་དབུས་སུ་ཕེབས་ཏེ་རྗེ་ཙོང་ཁ་པ་སོགས་མཚུངས་མེད་ཆོས་རྗེ་དམ་པ་མང་པོའི་ཞབས་ལ་གཏུགས་ཏེ་མདོ་རྒྱུད་ཀྱི་ཞལ་ལུང་དང་ཟབ་མོའི་དབང་ཁྲིད་རྗེས་གནང་སོགས་ལྷག་ལུས་མེད་པར་གསན།   སྒྲ་ཚད་སྙན་ངག་སོགས་ཐུན་མོང་གི་རིག་གནས་མཐའ་དག་ལའང་སྦྱངས་པ་རྡོ་རུས་ལ་ཐུག་པ་ལྟར་མཛད་པས།   ཟླ་མེད་མཁས་པ་ཀུན་གྱི་རྩེ་མོར་སོན་ཏེ་ཞང་ཞུང་ཆོས་དབང་གྲགས་པ་ཞེས་རྗེ་ཙོང་ཁ་བའི་སློབ་མའི་འཁོར་ཚོགས་བགྲངས་ལས་འདས་པ་ཡོད་པའི་ནང་གི་རྣམ་དཔྱོད་ཕུལ་དུ་བྱུང་བ་གཉིས་ཀྱི་ཡ་གྱལ་དུ་གྲགས་པར་གྱུར། ཁོང་གི་རྣམ་ཐར་རགས་པ་ནི་གོང་དུ་སྙན་ངག་གི་སྐབས་སོང་ཟིན་པས་འདིར་མི་བརྗོད། 
《རྟོགས་བརྗོད་》འདིའི་བརྗོད་བྱ་ནི། དེ་ཡང་སྲིན་པོ་གནས་པའི་གླིང་ཕྲན་རྔ་ཡབ་གླིང་ཞེས་བྱ་བ་ན་སྲིན་པོའི་རྒྱལ་པོ་ལངྐ་མགྲིན་བཅུ་བྱ་བ་གནས་ཏེ།   རེ་ཞིག་གི་དུས་ན་ཁོང་གིས་མི་འཆི་བའི་དངོས་གྲུབ་འདོད་དེ་ལྷ་དབང་ཕྱུག་ཆེན་པོ་ཡུན་རིང་དུ་བསྒྲུབས་ཀྱང་འབྲས་བུ་མ་རྙེད་ནས་དོན་དེ་འགྲུབ་ཕྱིར་རང་ལ་མགོ་བོ་བཅུ་ཡོད་པ་དེ་རྣམས་རེ་རེ་བཞིན་བཅད་ཅིང་སྲེག་གི་རྫས་སུ་བྱིན་ནོ། །ཚུལ་དེ་དབང་ཕྱུག་གིས་ཐོས་ཏེ། ཨུ་མར་ཁྱོད་སོང་ལ་དངོས་གྲུབ་བྱིན་ཅིག་ཅེས་གསུངས་པས་དེ་སོང་སྟེ་ཅི་འདོད་པ་ཁོ་མོས་སྦྱིན་ནོ་ཟེར་བར།   དེ་ན་རེ། དབང་ཕྱུག་ཆེན་པོ་སྒྲུབ་པ་ཡིན་ནོ་ཟེར་རོ། ང་དེས་བཏང་བ་ཡིན་ཞེས་བཤད་པའི་ལན་དུ་བུད་མེད་ལས་དངོས་གྲུབ་མི་འདོད་ཟེར་བས་ཨུ་མ་ཁྲོས་ཏེ། མ་འོངས་པར་ཁྱོད་ཀྱི་རྒྱལ་སྲིད་བུད་མེད་ཀྱི་ས་འཇོམས་པར་གྱུར་ཅིག་ཅེས་ཟེར་ཏེ་སོང་ངོ་། །ཡང་ལྷ་ཆེན་གྱིས་རང་གི་བུ་བཏང་སྟེ། དེ་ཕྱིན་ནས་དྲིས་པར་སྔར་ལྟར་ཟེར་བས་དེ་ཁྲོས་ནས་མ་འོངས་པ་ན་ཁྱོད་ཀྱི་སྲིད་སྤྲེའུའི་གཟུགས་ཀྱིས་བརླག་པར་གྱུར་ཅིག་ཅེས་དམོད་བོར་ཏེ་སོང་ངོ་།   དེ་ནས་དེའི་ཐད་དུ་ལྷ་དབང་ཕྱུག་ཉིད་ཕེབས་ཏེ་ཁྱོད་ཅི་འདོད་ཅེས་སྨྲས་ཀྱང་ཁོ་ཁྲོས་ཏེ་ཁྱོད་ཐུགས་རྗེ་ཆུང་ཟེར་ནས་སྦྱིན་སྲེག་བྱེད་དོ།   ང་འོངས་པ་འདི་ཡིན་པས་དངོས་གྲུབ་ཅི་འདོད་པ་ལོངས་ཤིག་ཟེར་བས།   ད་གཟོད་དེས་ཅི་འདོད་པའི་དངོས་གྲུབ་ཞུས་པ་ན།   དབང་ཕྱུག་གིས་ལྕེ་ལ་དབྱངས་ཅན་བཅུག་སྟེ།   ཀྱོག་པོར་བྱས་ནས་ཅིས་ཀྱང་མི་འཆི་བའི་དངོས་གྲུབ་འདོད་ཅེས་པའི་ངག་དེ་རྟའི་མགོ་བོ་མ་བཅད་ཀྱི་བར་དུ་མི་འཆི་བའི་དངོས་གྲུབ་འདོད་ཅེས་པར་བསྒྱུར་ནས་ལེན་དུ་བཅུག་གོ    །དེ་ནས་དེ་རང་གི་རྒྱལ་སྲིད་ལ་གནས་པའི་ཚེ་ན་བུ་མོ་ཞིག་སྐྱེས་ནས་བྲམ་ཟེ་མཚན་མཁན་རྣམས་ལ་བསྟན་པས་དེའི་མཚན་ངན་པས་འདིར་གཞག་ཏུ་མི་རུང་ངོ་ཞེས་བརྟགས་སོ།   །དེ་རྒྱལ་པོས་ཐོས་པ་དང་།   བུ་མོ་ཟངས་ཀྱི་སྒྲོམ་དུ་བཅུག་སྟེ་ཆུ་ལ་བསྐྱུར་པར་འཛམ་བུ་གླིང་དུ་བྱུང་སྟེ། ཞིང་པ་རྣམས་ཀྱིས་སོས་ཀར་ཆུ་འདྲེན་པའི་རྐ་མགོར་སྒྲོམ་དེ་བྱུང་བ་ལ་ཁ་ཕྱེ་བའི་ནང་ནས་བུ་མོ་དེ་བྱུང་བས་རོལ་རྙེད་མར་གྲགས་སོ།   །དེ་རིམ་བཞིན་ནས་སོན་ཏེ་ལང་ཚོ་དཔལ་དང་ལྡན་པར་གྱུར་པས་ཞིང་པ་རྣམས་བགྲོས་ཏེ་ཡུལ་ཁམས་དེའི་རྒྱལ་པོ་རཱ་མ་ཎའི་བཙུན་མོར་ཕུལ་བ་ནས་མིང་སཱི་ཏ་ཞེས་བྱའོ།    དེ་ནས་རྒྱལ་པོ་རཱ་མ་ཎས་རྒྱལ་སྲིད་སྤུན་ཆུང་བ་འཇིག་སྡེ་ལ་གཏད་དེ།   ནུ་བོ་ལ་གྷུམ་ན་དང་ཁོ་གསུམ་དཀའ་ཐུབ་ཀྱི་གནས་སུ་སོང་ངོ་།   དེའི་དུས་སུ་སྲིན་རྒྱལ་ནི་རང་གི་ཁྱིམ་ཐབ་ཀྱི་ལང་ཚོ་ལ་མགུ་སྟེ།   སྐྱེ་བོ་གཞན་ལ་འཇིག་རྟེན་ན་ངའི་བཙུགས་མོ་ལས་ལྷག་པའི་མཛེས་མ་ཡོད་དམ་མེད་ཅེས་དྲིས་པར་འཁོར་རྣམས་ཀྱིས་འཛམ་གླིང་ན་སཱི་ཏ་བྱ་བའི་མཛེས་མ་ཞིག་ཡོད་སྐད་ཅེས་ཞུས་པར།   དེས་དེ་ཡི་ཡིད་གཡོས་པར་གྱུར་ཏེ་འཛམ་བུ་གླིང་གི་དཀའ་ཐུབ་ཀྱི་ནགས་སུ་སོང་སྟེ།   རྒྱལ་བུ་ཡབ་ཡུམ་གྱི་སྣང་ཡུལ་དུ་རི་དྭགས་མཛེས་པ་ཞིག་གི་ཚུལ་བསྟན་ཏོ།   །སྭི་ཏས་རྒྱལ་བུ་ལ་རི་དྭགས་དེ་འཛིན་པར་བསྐུལ་བས།   དེ་ན་རེ།   སེམས་ཅན་ལ་འཚེ་འགྲོ་བས་འཛིན་མི་འདོད་པའི་ཚུལ་བཤད་པར།   སཱི་ཏས་ཁྱོད་ཀྱིས་མི་ཟིན་པ་ལ་ཁག་གཞན་དུ་གཡར་ནས་དེ་སྐད་སྨྲའོ་ཞེས་བཤད་པས།   རྒྱལ་པོའི་མཚངས་ལ་ཕོག་ནས་འགྲོ་ཁར་སཱི་ཏ་ལ་ངེད་མ་སླེབས་བར་དུ་འདི་ལས་མ་འདའ་ཞིག་ཅེས་མེ་འོད་རྭ་བས་བསྐོར་ཏེ་སོང་ངོ་།   །རི་དྭགས་དེ་བདས་ཀྱང་མ་ཟིན་ནས་ཡུན་རིང་ཙམ་འགོར་བ་ན། སྲིན་རྒྱལ་ནི་རཱ་མ་ཎ་ཡིན་པའི་ཟོལ་གྱིས་སཱི་ཏ་ཞེས་ཉམ་ཐག་པའི་ངག་གིས་རྒྱང་ནས་བོས་པས།   སཱི་ཏས་ལགྷུ་ཁྱོད་སོང་དང་རྒྱལ་པོ་འོ་བརྒྱལ་བར་འདུག་གོ་ཞེས་པར།   ལ་གྷུ་ན་རེ། གཅེན་གྱི་སྟོབས་སུ་ཡིས་བརྫི་ནུས་ཀྱི་ང་མི་འགྲོ་ཞེས་བསྡད་པ་ན།   ཡང་མོས་ལགྷུ་ཁྱོད་ཀྱིས་རྒྱལ་པོ་གྲོངས་ནས་ང་བླང་བར་འདོད་དམ་ཞེས་བཤད་པས།   ལགྷུས་ཚིག་མཚོན་དེ་མ་བཟོད་པར། ངས་རྒྱལ་སྲིད་ཀྱང་སྤངས་ན་ཁྱོད་ཀྱིས་ཅི་བྱ་ཞེས་ཁོང་ཁྲོའི་ངང་རྒྱལ་པོ་འཚོལ་དུ་ཆས་ཤིང་།   སྐབས་དེར་སྲིན་པོའི་རྒྱལ་པོ་བྲམ་ཟེར་སྤྲུལ་ཏེ་སཱི་ཏར་བསོད་སྙོམས་སློང་བ་ལ་ཞུགས་པ་ན། སཱི་ཏས་ཁྱོད་རང་གི་ལོངས་ཤིག་ང་རྟགས་འདི་ལས་འདའ་རྒྱུ་མེད་དོ་ཞེས་བཤད་པས་མགྲིན་བཅུས་འོད་ཆེན་པོ་མ་བཟོད་དེ། ས་གཞི་དང་བཅས་པ་མཁའ་ལ་ཁྱེར་རོ། །དེ་ནས་སྤྲུན་མཆེད་གཉིས་མཇལ་ཏེ་རྒྱུ་མཚན་རྣམས་བཤད་པས། རྒྱལ་པོས་ད་གཟོག་སྲིན་པོས་བསླུས་པར་ཤེས་ནས།   སླར་འོངས་པ་ན་གཞི་དང་བཅས་པ་ཁྱེར་བར་མཐོང་སྟེ།   ཕྱོགས་ཀུན་ཏུ་བཙལ་བ་ལས། རེ་ཞིག་འབབ་ཆུ་ཞིག་འདུག་པ་དེའི་ཁུངས་སྙེག་ཅིང་ཕྱིན་པས་སྤྲེའུ་གཉིས་འཐབ་པ་མཐོང་ངོ་།   །དེར་རྒྱུ་མཚན་དྲིས་པས་བདག་ཅག་རྒྱལ་སྲིད་ཀྱི་ཆེད་དུ་འཐབ་པ་ཡིན།   ད་ཉི་མ་གསུམ་ལ་འཐབ་སྟེ་ཁོ་རྒྱལ་འགྲོ་བ་འདྲ་ཞེས་ཟེར།   དེ་ནས་རྒྱལ་པོས་སྤྲེའུ་མགྲིན་བཟང་དུ་འབོད་པ་དེར་གྲོགས་བྱ་རྒྱུ་ཁས་བླངས་ཏེ་ཉིན་གསུམ་པར་དེའི་དགྲ་ཟླ་བྷ་ལིང་ཟེར་བ་ལ་མདས་བསྣུན་ཏེ་བསད་དོ།   །དེར་མགྲིན་བཟང་མགུ་སྟེ། ཁྱོད་ཅི་འདོད་པ་བསྒྲུབ་བོ་ཟེར་བར་རྒྱལ་པོས་སཱི་ཏ་སྐྱོབ་དགོས་ཚུལ་བསྙད་དོ། དེ་ནས་དེའི་བློན་པོ་སྤྲེའུ་མིག་གསུམ་པ་ཧ་ནུ་མནྠ་བཙལ་ནས་གྲོགས་དན་བཅོལ་བ་ན།   དེས་དོན་དེ་རྟོགས་ནས་དེ་མ་ཐག་མཆོངས་ཐེངས་གཅིག་བྱས་པས་རླུང་ལྷའི་ཡུལ་དུ་སླེབས། དེ་ནས་ཕྱིར་མཆོངས་ལམ་ཙམ་བྱས་པས་སྲིན་ཡུལ་དུ་བརྟོལ་ཏེ་བལྟས་པས།   སཱི་ཏ་ནི་སྲིན་རྒྱལ་པོ་བྲང་གི་བཟའ་ཤིང་རྭ་བ་ན་བཙོན་དུ་བཅུག་འདུག་པ་མཐོང་སྟེ་ཉེ་བར་བཅར་ནས་རྒྱུ་མཚན་དྲིས་པར།   སཱི་ཏས་དྲང་པོའི་ངག་གིས་ལན་བཏབ། དེས་ནས་ཧ་ནུ་མནྠས་ང་རྒྱལ་པོས་བཏང་བ་ཡིན་ཞིང་ཁྱོད་སྐྱོབ་པར་འོངས་ཚུལ་བཤད། རྟགས་སུ་སོར་གདུབས་བསྟན་པས་ཡིད་ཆེས།   ཧ་ནུ་མནྠས་སྤྲེའུའི་བྱ་སྤྱོད་གང་མང་བསྟན་པས་སྲིན་པོའི་ཚོགས་ཀྱིས་ཚོར་ནས་བཟའ་ཤིང་གི་རྭ་བར་སྤྲེའུ་མ་རུང་བ་ཞིག་ཞུགས་སོ་ཟེར་ནས་མཐའ་བསྐོར་པ་ལས་ཁོ་སྲིན་པོའི་ལག་ཏུ་ཆུད་པར་བྱས་སོ། དེར་གསོད་པར་བརྩམས་པ་ན།   སྤྲེའུས་བཤད་རྒྱུར།   ཁྱེད་ལ་རྒྱལ་ཁྲིམས་འདུག་པ་དང་ང་ལ་ཡང་གསོད་ལུགས་གཉིས་ཡོད་པས་གང་རུང་ཞིག་གྱིས་ཤིག་ཟེར།   དྲིས་པས།   ཕའི་ལུགས་དང་མའི་ལུགས་གཉིས་ཡོད།   མའི་ལུགས་ལྟར་ན་ང་མཛོད་དུ་བཅུག་ནས་ཟས་ཞིམ་པོ་ཐམས་ཅད་བྱིན་པས་བདག་མིད་པ་འགགས་ནས་འཆི།   ཕའི་ལུགས་ལྟར་བྱས་ན་ངའི་རྔ་མ་ལ་རས་དཀྲིས།   དེ་ལ་མར་བྱུགས།   དེ་ལ་མེ་སྦར་བ་ཡིན་བྱས་པས།   ཕྱི་མ་ལ་འཐད་དེ་རས་ཀྱིས་དཀྲིས་པས། ཡུལ་ཁམས་དེའི་རས་ཟད་ཀྱང་རྔ་མ་མ་ཟད་དེ། དེ་ལ་སྣུམ་བླུགས་ཏེ་མེ་བསྒོས་པ་དང་།   སྲིན་པོའི་ཁབ་ཐམས་ཅད་ལ་ཆ་ལས་བྱས་པའི་སྟབས་ཀྱིས་མཁར་ཐམས་ཅད་རྔ་མའི་མེས་འཚིག་གོ།   །མཐར་རྔ་མ་རྒྱ་མཚོར་གཞུགས་པར་བརྩམས་ཚེ་ཀླུ་ཐམས་ཅད་ཀྱིས་བཤོལ་ཏེ་ཁ་རླངས་ཀྱིས་བཅིལ་ཏོ།   །དེ་ནས་སྤྲེའུ་མཆོངས་ཐེངས་གཅིག་གིས་རཱ་མ་ཎའི་དྲུང་དུ་འབྱོར་བར་བྱས་ཏེ་སཱི་ཏ་ཡོད་པའི་གནས་ཚུལ་རྣམས་ཞུས་པས། རྒྱལ་པོ་ན་རེ།   ད་ནི་དམག་འདྲེན་ནོ་ཟེར་ནས་རྒྱ་མཚོའི་འགྲམ་དུ་ཕྱིན་ནས་ཧ་ནུ་མནྠ་ལ་སྤྲེའུ་དམག་སྡུད་དུ་བཅུག དྲང་སྲོང་གྲོག་མཁར་བ་ལ་ཐབས་དྲིས།   རྒྱ་མཚོར་སྤྲེལ་ཟམ་གྱི་སྟེང་ནས་རྒྱལ་པོ་རཱ་མ་ཎ་དཔུང་དང་བཅས་པ་ཕར་བརྒལ་ཏེ།   སྲིན་པོ་དང་གཡུལ་བཤམས་ཏེ་རྒྱལ་ཁ་བླངས། ལངྐ་མགྲིན་བཅུའི་རྟའི་མགོ་རཱ་མ་ཎའི་དམ་བཅའ་གསུམ་ལྡན་གྱི་མདས་བཅད་དེ་བཀྲོངས།   སྲིན་པོ་འགའ་ཞིག་གིས་མགྲིན་བཅུའི་ནུ་བོ་ཀུམྦྷ་ཀ་ར་ཎ་ཞེས་པ་བསམ་གཏན་ལ་མཉམ་པར་བཞག་པའི་རྣ་བར་ཁྲོ་ཆུ་བཞུས་པའི་ཁུ་བླུག་པས་དེ་སད་དེ་ཅི་ཡིན་ཟེར་བ་ལ།   ཕུ་བོ་སྲིན་རྒྱལ་བཀྲོངས་པའི་ལོ་རྒྱུས་ཞུས།   དེས་བལྟས་ཏེ་སྣ་སྒོའི་རླུང་ནང་དུ་བརྔུབས་པས་རྒྱལ་པོ་དང་སྤྲེའུ་ཧ་ནུ་མནྠ་མིན་པ་གཞན་བྱིངས་ཀེང་རུས་སུ་སོང་། དེ་ཙམ་གྱིས་ཀུམྦྷ་ཀ་ར་ཎ་ཚིམས་ཏེ་སྒོམ་བྱེད་དོ།   །དེར་རྒྱལ་པོས་སྤྲེའི་མངགས་ཏེ།   ཁ་བ་ཅན་གྱི་རི་བོ་གངས་ཅན་ཏེ། ཏི་སེ་རུ་སྨན་ལེན་པར་བཏང་བས་སྨན་འཁྲུལ་ལོ།   །ཐེངས་གཉིས་པར་གངས་ཀྱི་སྤོ་ཁྱེར་ཏེ་འོངས།   དེས་དམག་ཐམས་ཅད་གསོས། ད་སྨན་འཛིན་པའི་རི་རྩེ་སྔར་གནས་སུ་སྐྱོལ་ཅེས་པས་སྤྲེའུ་ན་རེ་ཚེགས་ཆེ་ཟེར་ནས་རྒྱང་ནས་འཕངས་པས་ན།   རི་དེའི་རྩེ་མོ་ཅུང་ཟད་ཡོད་ནས་དོ་།   །ཞེས་གྲགས་སོ།   དེ་ནས་རྒྱལ་པོ་རཱ་མ་ཎ་བདེ་བར་ཕྱིན་ཅིང་བཙུན་མོ་སཱི་ཏ་ཁུགས་ཏེ་མཐར་སླར་ཡང་སྐྱིད་པའི་དཔལ་ལ་རོལ་ཏེ་གནས་པར་བསྟན་དེ་མཇུག་བསྡུས་ཡོད།   
རྩོམ་པ་པོས་སྙན་ངག་འདི་ཤར་བའི་ལུགས་ཀྱི་རྩོམ་རྩལ་ཐུན་མོང་མ་ཡིན་པ་སྤྱད་དེ་རྒྱ་བོད་ཡུལ་དུ་གྲགས་ཆེ་བའི་《རཱ་མ་ཎའི་གཏམ་རྒྱུད》དེ་གསོང་པོར་སྤེལ་ཡོད།   རྟོག་བཏགས་དང་འཆར་ཡན་རང་བཞིན་གྱིས་ཕྱུག་པའི་བརྗོད་བྱ་དང་། ཚིག་སྡུད་ཆེ་ཞིང་སྙན་རོ་ཕུན་སུམ་ཚོགས་པའི་རྗོད་བྱེད་ཀྱི་ཁྱད་ཆོས་སོགས་ལེགས་རྩོམ་གྱི་ཡོན་ཏན་ཀུན་ནས་རྫོགས་པའི་བརྩམས་ཆོས་འདི་ནི་དུས་སྐབས་ཤིག་གི་བོད་ཀྱི་སྙན་ངག་འཕེལ་རྒྱས་ཀྱི་ཚབ་བྱེད་དུ་བགྲངས་འོས་པ་ཡིན།   《རྟོགས་བརྗོད》འདིའི་བརྗོད་བྱའི་རྒྱུ་ཆའི་འབྱུང་ཁུངས་ནི། ཐོག་མར་རྒྱ་གར་གྱི་དམངས་ཁྲོད་ནས་དར་ཡོང་བ་དང་།   རྗེས་སུ་རྒྱ་གར་གྱི་སྙན་ངག་མཁན་པོ་གྲོག་མཁར་བ་ཞེས་པའི་དྲང་སྲོང་ཞིག་ཡོད་པ་དེས་ཡིག་ཐོག་ཏུ་སྤྱི་བསྡོམས་གང་ལེགས་བྱས་པ་ད་ལྟ་འཛམ་གླིང་དུ་སྐད་གྲགས་ལྡན་པའི་ཤོ་ལོ་ཀ་འབུམ་ཕྲག་འགའི་བདག་ཉིད་ཅན་གྱི་སྙན་ངག་ཆེན་པོ《རཱ་མ་ཎའི་རྟོགས་བརྗོད》དུ་གྲགས་པ་དེ་ཡིན་ལ།   དེ་རྒྱལ་ཁབ་མང་པོ་ཞིག་གི་སྐད་དུའང་བསྒྱུར་ཡོད་པ་རེད།   བོད་གངས་ཅན་གྱི་ཡུལ་ལའང་《རྒྱལ་པོ་རཱ་མ་ཎའི་གཏམ་རྒྱུད》འདི་བསྒྱུར་པའི་དུས་ཅུང་སྔ་བར་མངོན་ཏེ།   དཔེར་ན་སྟོང་སྐུ་བྲག་ཕུག་ནས་《གཏམ་རྒྱུད》འདིའི་འགྱུར་མི་འདྲ་བ་སྣ་བཞི་ཐོན་པ་ལྟ་བུ་དང་།   བོད་ཀྱི་སྙན་འགྲེལ་དང་མངོན་བརྗོད་འགྲེལ་པ་སོགས་སུའང་གཏམ་རྒྱུད་འདིའི་ས་བོན་བླངས་ནས་བརྩམས་པ་གང་མང་ཞིག་ཡོད། 
དེ་ལྟར་གངས་ལྗོངས་རིག་པའི་གླིང་དུ་མཁས་པའི་ལེགས་རྩོམ་ཡང་རྩིས་སུ་མེད་པ་ཞིག་ཡོད་པ་ལས།   ཕུལ་དུ་གྱུར་པ་འགའ་ཁོལ་དུ་ཕྱུང་སྟེ་ཞལ་ཐང་དཀར་ཆག་གི་གོ་རིམ་ལྟར་ངོ་སྤྲོད་ཆེ་ལོང་ཙམ་བགྱིད་ཁུལ་བྱས་པ་རེ་ཞིག་རྫོགས་སོ། །