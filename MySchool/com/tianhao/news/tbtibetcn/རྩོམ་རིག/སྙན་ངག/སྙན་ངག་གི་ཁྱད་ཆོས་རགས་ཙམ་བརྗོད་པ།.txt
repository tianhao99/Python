སྙན་ངག་གི་ཁྱད་ཆོས་རགས་ཙམ་བརྗོད་པ།
གཟར་པོའི་བྲག་ངོས་ལ་ཀི་བཏབ་ན་ཡ་ལན་སྟེར་བ་ནང་བཞིན་སྙན་ངག་ནི་རྩོམ་པ་པོའི་ཡིད་ངོ་ནས་འཚོ་བར་སྤྲད་པའི་ཚོར་སྣང་འབའ་ཞིག་ཡིན་ན་ཡང་། སྒྲུང་གཏམ་ལྟར་ཐད་ཀར་འཚོ་བ་མཚོན་པ་མིན་པར་འཚོ་བས་རྩོམ་པ་པོར་བསྐྱེད་པའི་ཡིད་ཀྱི་འགྱུར་བའམ་ཚོར་འདུ་ཤུགས་དྲག་པོ་དེ་མཚོན་བྱེད་ཡིན་པས། སྙན་ངག་པའི་ཡིད་ཀྱི་འགྱུར་བ་དེས་ཡང་ངེས་པར་ཁོ་རང་ཉིད་ཀྱིས་གསར་དུ་ཚོར་ཞིང་རང་ཉིད་ཁོ་ནར་གཏོགས་པའི་མྱོང་སྣང་ཐུན་མོང་མ་ཡིན་པ་ཞིག་ཡིན་དགོས་པར་འདོད། ང་ཚོས་ཚིག་སྦྱོར་གྱི་སྙན་ཆ་དང་བསྡེབས་ཏེ་སྙན་ངག་རིང་ཐུང་ཅི་རིགས་བྲིས་ཀྱང་ཀློག་པ་པོའི་ཡིད་སེམས་ལ་གཡོ་འགུལ་ཅུང་ཙམ་ཡང་བསྐྱེད་མི་ཐུབ་པར་མ་ཟད་རང་ཉིད་ཁོ་ནར་གཏོགས་པའི་རྩོམ་གཤིས་ཐུན་མོང་མ་ཡིན་པར་ཞིག་ཆགས་ཐུབ་ཀྱིན་མེད་པའི་རྒྱུ་རྐྱེན་གཙོ་བོ་ཡང་མཐར་གཏུགས་ན། རྩོམ་པ་པོ་ཁོ་ནར་གཏོགས་པའི་ཡིད་འགྱུར་རང་མྱོང་ཚོར་ཞིག་མ་ཡིན་པར་ཐུན་མོང་ལ་ཡོད་པའི་མྱོང་ཚོར་རམ་ཀུན་གྱི་མཐོང་ཐོས་ཀྱི་སྤྱོད་ཡུལ་དུ་འགྱུར་བཞིན་པའི་རྒྱུན་ལྡན་གྱི་སྣང་ཚུལ་དཀྱུས་མ་ཞིག་བརྗོད་པའི་རྐྱེན་གྱིས་ཡིན་པར་སྙམ། སྙན་ངག་ཅིག་ཏུ་རིག་པ་སྐྱེན་པོའི་ཚིག་དང་འཕྱོར་བོའི་མིང་བརྡ་ཇི་འདྲ་སྤུངས་ཡོད་ན་ཡང་། ཁྱད་དུ་འཕགས་པའི་ཡིད་འགྱུར་དང་བྲལ་ཚེ་བཅོས་མའི་མེ་ཏོག་གིས་ར་ཡིག་གཉིས་པའི་དགའ་སྟོན་མི་འཕེལ་བའི་དཔེ་ལྟར་ཀློག་པ་པོའི་ཡིད་ཀྱི་རེ་འདོད་སྐོང་མི་ཐུབ། ཕུལ་དུ་བྱུང་བའི་སྙན་ངག་བརྩམས་ཆོས་ཤིག་ཡིན་ཕྱིན། སྙན་ངག་པས་རྒྱང་ཐག་རིང་བའི་ཡུལ་ཞིག་ནས་ཁོའི་སྡུག་བསྔལ་ལམ་གཞན་གྱིས་ཐོས་མ་མྱོང་བའི་སེམས་གཏམ་གང་མང་ཞིག་མི་གཞན་ལ་ཉམས་འགྱུར་དང་བཅས་ཏེ་བཤད་པའམ་སྙན་ཞིང་འཇེབས་པའི་གླུ་ཞིག་ལེན་པ་དང་འདྲ་བས། ང་ཚོས་བཀླགས་མ་ཐག་སྐད་ཅིག་ཙམ་ལ་ལུས་ཡོངས་ཚ་ལམ་ལམ་དང་འཁྱག་སིབ་སིབ་བྱེད་པའི་ཚོར་འདུ་ཤུགས་དྲག་པོ་ཞིག་གིས་ཀུན་ནས་འཁྱོམ་ཞིང་བཟློག་ཏུ་མེད་པའི་རྦ་རླབས་ཇི་བཞིན་རང་ཉིད་ཡོངས་སུ་བཏུམས་ཏེ་རང་དབང་མེད་པར་མིག་ཆུ་ཤམ་ཤམ་དུ་འཆོར་བ་དང་གད་མོ་ལྷང་ལྷང་དུ་དགོད་དགོས་པ་ཞིག་བཅས་མིན་དུ་འབྱུང་།    སྙན་ངག་ནི་དངོས་པོའི་ཆོས་ཉིད་དམ་གཤིས་ལུགས་ལས་ཆེས་ཆེར་འགོངས་ཏེ་བསམ་གཞིག་བྱེད་སྟངས་ཁྱད་པར་བས་མཚོན་པར་བྱེད་པ་ཞིག་ཡིན་ཞིང་། རྩོམ་པ་པོའི་ནང་སེམས་ཀྱི་འགྱུར་བ་མཚོན་པར་བྱེད་པའི་མག་མོག་གི་སྣང་གཟུགས་ཤིག་ཡིན་པས་ཀློག་པ་པོས་རང་ཉིད་ཀྱི་ཕུན་སུམ་ཚོགས་པའི་ཡིད་འཕྲོ་ལ་བརྟེན་ནས་འཐུས་ཚང་དུ་གཏོང་དགོས་པ་ཞིག་ཡིན་འདུག དེ་ཡང་རྩོམ་པ་པོས་སེམས་ཁམས་ཀྱི་མྱོང་སྣང་ངམ་རྟོག་ཚོར་ཕྲ་ཞིང་མཚར་བ་དེ་རིགས་རིག་པ་ཀློང་བརྡོལ་ལ་བརྟེན་ནས་རི་མོའི་གཟུགས་སུ་འབྲི་བཞེངས་བྱས་པ་དེ་ནི་ཚོར་འདུ་ཤུགས་དྲག་གི་སྒྱུ་རྩལ་གྱི་ཕུང་བོ་ཞིག་ཡིན་ཕྱིར། སྒྲུང་གཏམ་ལྟར་ཐེངས་གཅིག་ལ་བཀླགས་པས་བརྩམས་ཆོས་ཀྱི་གོ་བ་རྙེད་དཀའ་བས། ངེས་པར་དུ་ཡུན་རིང་གི་བསམ་གཞིག་དང་ཕུན་སུམ་ཚོགས་པའི་ཡིད་འཕྲོ་ལ་བརྟེན་ནས་དེའི་སྒྱུ་རྩལ་གྱི་གནད་ལ་གཞོལ་བར་བྱས་ན་ད་གཟོད་ཀློག་པ་པོ་དག་གི་ཡིད་ལ་རང་གི་མྱོང་བ་དང་འབྲེལ་བའི་ཚོར་བ་ཐུན་མོང་མ་ཡིན་པ་ཞིག་གིས་རྐྱེན་བྱས་ཏེ་དགའ་བ་དང་ཁྲོ་བ་དང་སྐྱོ་བ་ལ་སོགས་པའི་ཆགས་སྡང་གི་ཚོར་བ་འགོག་ཏུ་མེད་པ་ཞིག་སྐྱེ་ངེས། དེ་ལས་ལྡོག་སྟེ་གཞུང་ལུགས་ཆེན་པོའི་ཚད་ཐིག་བཟུང་སྟེ་སྙན་ངག་གི་རིན་ཐང་ལ་ཚིག་འགྲོས་མཐའ་གཅོད་ཀྱིས་སྡོམ་ཚིག་འགོད་པ་ནི་ལོང་བས་གླང་ཆེན་གྱི་གཟུགས་ལ་བརྟག་པའི་ངང་ཚུལ་ལས་མ་འདས        འཚོ་བའི་ཉམས་མྱོང་གི་འོ་མ་དང་ཤུགས་དྲག་པའི་ཚོར་འདུའི་རུ་རྟ་དང་ཚིག་རྒྱན་གྱི་དྲོད་གཤེར་སོགས་ལ་བརྟེན་ན། ད་གཟོད་ཕུལ་དུ་བྱུང་བའི་སྙན་ངག་གི་ཞོ་གསར་འབྱུང་ངེས། ཚིག་སྦྱོར་སྙན་ཞིང་རྣ་བར་འཇེབས་པ་ཙམ་གྱིས་སྙན་ངག་ཡིན་པས་ཁྱབ་པ་མེད་ལ་སྒྱུ་རྩལ་གྱིས་བཅིངས་པའི་སྐད་ཆ་ཡིན་ཚད་སྙན་ངག་ཏུ་འགྱུར་བའི་ངེས་པ་དེ་བས་ཀྱང་མེད་དེ། སྙན་ངག་གི་མཚན་ཉིད་ལ་ལར་ཆེས་མཐོ་བའི་བརྡ་སྤྲོད་པའི་སྒྱུ་རྩལ་ཞེས་སྦྱར་ཡོད་པའི་ཚིག་ལ་ཡང་གོ་བ་ཟབ་མོ་ལེན་རྒྱུ་ཡོད། སྙན་ངག་ནི་བཙིར་ནས་ཐོན་རྒྱུ་ཡོད་པ་ཞིག་མ་ཡིན་པར། རྩོམ་པ་པོའི་མྱོང་སྣང་གི་ཤེལ་དམ་དུ་འཚོ་བའི་ཕབ་ཀྱིས་བསྙལ་བའི་དགའ་སྐྱོ་ཆགས་སྡང་གི་ཝུ་ཆང་གང་ཞིག་ཤུགས་དྲག་པའི་ཡིད་འགྱུར་གྱི་སྒུལ་སྐྱོམ་དང་འཕྲད་དེ་དབང་མེད་དུ་ཕྱི་རུ་འཕྱུར་འོངས་པ་དེ་ཡིན། སྙན་ངག་ཚད་ལྡན་ཞིག་ཡིན་ཕྱིན་བསམ་བློ་དང་སྒྱུ་རྩལ་གྱི་ཆ་ནས་འབུར་དུ་ཐོན་པའི་བརྗོད་དོན་མངའ་བ་ལས་གཞན་ཉན་པར་སྤྲོ་བའི་རོལ་དབྱངས་ཀྱི་ཉམས་འགྱུར་ཡང་ལྡན་པར་འདོད། སྙན་ངག་པ་ནམ་རྒྱུན་སྨྲ་རྗོད་ཀྱི་ཡུལ་ལས་འདས་པའི་སྐྱོ་སྣང་དང་། གདུང་ཚོར། ཁེར་རྐྱང་གི་དམྱལ་ཁམས་འགྲིམ་བཞིན་ཡོད། སྙན་ངག་པ་ནི་བརྩེ་དུངས་ཀྱིས་ཕོངས་པའི་མི་ཡུལ་ལ་བརྩེ་དུངས་ཀྱི་གནང་སྦྱིན་སྩོལ་མཁན་ཏེ་དུས་ངེས་མེད་དུ་འཕྱུར་ངེས་པའི་མེ་རི་ཆུང་ཆུང་ཞིག་གི་རྣམ་སྤྲུལ་ཡིན། སྙན་ངག་པས་རང་ཉིད་བསྲེགས་ཏེ་མི་ཡུལ་གྱི་འཁྱགས་ཀློང་ལ་དྲོད་ཐིག་སྦྱིན་བཞིན་ཡོད་པས། སྙན་ངག་པའི་འཕྲིན་ལས་ནི་ཆེས་རླབས་ཆེ་ཞིང་དོན་སྙིང་ལྡན་པ་ཡིན། སྙན་ངག་པར་དྲང་བདེན་གྱི་མི་གཤིས་དང་ཀུན་སློང་ཡག་པོ་དགོས་ཤིང་། དེ་ལས་ཀྱང་གལ་ཆེ་བ་ནི་འགན་འཁྲིའི་བསམ་བློ་མེད་མི་རུང་བ་དེ་ཡིན། ལྷག་པར་དུ་མི་རིགས་ཀྱི་སྙན་ངག་པ་ཞིག་ལ་མཚོན་ན་དུས་དང་རྣམ་པ་ཀུན་ཏུ་རང་མི་རིགས་ཀྱི་ལས་དབང་དང་བདེ་སྡུག་གླུ་རུ་ལེན་པའི་མགྲིན་ཚབ་པ་ཞིག་ཅིག་ཀྱང་ཡིན་དགོས།།