༼གཏམ་པདྨའི་ཚལ་གྱི་ཟློས་གར༽ལ་རགས་ཙམ་དཔྱད་པ།༼ཀ༽
༼གཏམ་པདྨའི་ཚལ་གྱི་ཟློས་གར༽ལ་རགས་ཙམ་དཔྱད་པ།དང་པོ། སྐབས་དེའི་བོད་ཀྱི་རྩོམ་རིག་གི་གནས་བབ། 
    བོད་ཀྱི་རྩོམ་རིག་ལོ་རྒྱུས་ལས་དུས་རབས་བཅུ་དགུ་པའི་ནང་བོད་ཀྱི་རྩོམ་རིག་གསར་རྩོམ་གྱི་ཁྲོད་དུ་གནས་པའི་བསྡུས་བརྗོད་ཀྱི་བརྩམས་སྒྲུང་དེ་ནི་རྣམ་གྲངས་མང་ཞིང་ཆེས་རང་རྐྱ་འཕེར་བའི་ཚད་ལ་བསླེབས་ཡོད། དཔེར་ན།《བྱ་མགྲིན་སྔོན་ཟླ་བའི་རྟོགས་བརྗོད》དང《ཇ་ཆང་ལྷ་མོའི་བསྟན་བཅོས།》《གཏམ་པདྨའི་ཚལ་གྱི་ཟློས་གར།》《བྱ་སྤྲེལ་གཏམ་རྒྱུད།》《བྱ་དེ་དཀར་པོ།》《གཡག་ལུག་ར་ཕག་གི་གཏམ་རྒྱུད།》《བཙུན་པ་དང་ལུག་གླང་གསུམ་གྱི་འབེལ་གཏམ》སོགས་སྔ་གཞུག་ཏུ་འཆར་ཡན་རིང་ལུགས་ཀྱི་འབྲི་ཐབས་སྤྱད་ནས་སྒྲུང་རྩོམ་མང་པོ་ཞིག་བྱུང་ཞིང་། དེས་བོད་ཀྱི་རྩོམ་རིག་འཕེལ་རྒྱས་སྤྱི་དང་ལྷག་པར་བརྩམསསྒྲུང་གསར་རྩོམ་ལ་བྱས་རྗེས་མི་དམན་པ་བཞག་ཡོད། 
   གཉིས་པ།  བརྗོད་བྱའི་ཁྱད་ཆོས།
    《གཏམ་པདྨའི་ཚལ་གྱི་ཟློས་གར》ཞེས་པའི་རབ་རྟོག་གི་སྒྲུང་རྩོམ་འདི་ནི་དུས་རབས་བཅུ་དགུ་པའི་དུས་དཀྱིལ་ཙམ་དུ་རྫ་དཔལ་སྤྲུལ་ཨོ་རྒྱན་འཇིགས་མེད་ཆོས་ཀྱི་དབང་བོ་སྡེ་དགེ་འདམ་ཁོག་པདྨ་ཤེལ་གྱི་བྲག་ཕུག་ན་སྐུ་མཚམས་བཞུགས་དུས། འདན་གཟིམ་དཔོན་གྱི་བུ་བཀྲ་ཤིས་དགེ་ལེགས་དང་། འཇུ་ཚང་མགོན་པོ་དར་རྒྱས་ཀྱི་བུ་མོ་་ལོ་ཉེར་ལྔ་ལོན་པ་དེ་གཉིས་ཁྱིམ་ཐབ་བཟུང་ནས་ཅུང་མ་འགོར་བའི་སྐབས་དེར། འདན་ཁོག་ལ་སོགས་ཡུལ་སྤྱི་ལ་ནད་ཡམས་སྐེ་སྐྲངས་བྱུང་སྟེ་འཇུ་ཚང་མགོན་པོ་དར་རྒྱས་ཀྱི་བུ་མོ་གཙོ་བྱས་པའི་མི་མང་པོ་ཞིག་འཆི་འདས་བྱུང་བས། གཟིམ་དཔོན་གྱི་བུས་རང་གི་ཆུང་མའི་འདས་རྐྱེན་ལ་བརྟེན་ནས་དཔལ་སྤྲུལ་རིན་པོ་ཆེའི་མདུན་དུ་རབ་ཏུ་བྱུང་བ་ཡིན། དེ་གཞིར་བཟུང་ནས་རྩོམ་པ་པོས་གཟིམ་དཔོན་གྱི་བུ་ཁྱོ་ཤུག་གཉིས་གསེར་སྦྲང་དང་གཡུ་སྦྲང་ཁྱོ་ཤུག་གཉིས་ལ་རྟོག་བཟོ་བྱས་ཏེ་མི་ཚེའི་མྱོང་བརྒྱུད་སོགས་ཇི་བཞིན་བྲིས་ཡོད་དེ། ཐོག་མར་མི་རྟག་འཁོར་བའི་ཆོས་ལ་ཡིད་མུག   དེ་ནས་དྲང་སྲོང་དོན་ཀུན་གྲུབ་པའི་དྲུང་དུ་ཕྱིན་ནས་ཞབས་སྤྱི་བོར་བླངས། མོསགུས་ཀྱི་ཕྱག་འདུད་བྱས།རོ་བརྒྱའི་སྦྲང་རྩི་ཕངས་མེད་དུ་མཆོད་པ་རྒྱས་པར་མཛད།  གསུངས་སྒྲོས་སྙན་པའི་སྒོ་ནས་སྟོན་པའི་བཀའ་དང་འདྲ་བའི་ཆོས་ཤིག་གསུང་བར་གསོལ་བ་བཏབ། དེ་ནས་དྲང་སྲོང་དོན་ཀུན་གྲུབ་པ་ཡང་དགྱེས་པའི་མདངས་ཕྱུང་། སྐུ་ཡི་ཟིལ་བསྐྱེད། གསུངས་ཀྱི་དཔངས་བསྟོད་ནས་ཐུན་མོང་ཕྱིའི་སྔོན་འགྲོ་ལ་དད་འབྱོར་རྙེད་པར་དཀའ་བ། ཚེ་མི་རྟག་པ། འཁོར་བའི་ཉེས་དམིགས། ལས་རྒྱུ་འབྲས། བཤེས་གཉེན་བསྟེན་ཚུལ། ཐར་བའི་ཕན་ཡོན། ཐུན་མོང་ནང་གི་སྔོན་འགྲོ་ལ་སྐྱབས་འགྲོ་བྱང་ཆུབ་མཆོག་ཏུ་སེམས་བསྐྱེད་པ། རྡོ་རྗེའི་སེམས་དཔའི་བསྒོམ་བཟླས་སོགས་སེམས་བསྐྱེད་པ། རྡོ་རྗེའི་སེམས་དཔའི་བསྒོམ་བཟླས་སོགས་མང་དུ་གསུངས་པས། འདབ་ཡངས་དང་ངག་སྙན་བུང་བ་དེ་གཉིས་ཀྱིས་ཀྱང་སྤྱོད་ལམ་ཕལ་ཆེར་དྲང་སྲོང་དོན་ཀུན་གྲུབ་པའི་བཀའ་བཞིན་བསྒྲུབས་ལ། རེ་འགའ་བག་མེད་རྩེད་མོར་གཡེང་ནས་དུས་འདའ་བར་བྱེད་ཅིང་།   ཉིན་ཞིག  ངག་སྙན་གྱིས་མེ་ཏོག་གི་ཟིལ་མངར་འཐུང་ཞིང་། འདབ་ཡངས་ཀྱིས་ནམ་མཁའ་ལ་འཕུར་ལྡིང་གཡོ་བའི་སྐབས་ཤིག་ལ། ནམ་མཁའ་ནས་སྤྲིན་ནག་འཁྲུགས་ཏེ་ཉི་མའི་འོད་ཟེར་བསྒྲིབས་པས་པད་ཁ་སུམ་པ་དང་ངག་སྙན་པད་མའི་སྦུབས་སུ་འཐུམས །འདབ་ཡངས་ཀྱིས་རང་གི་སྙིང་གྲོགས་ངག་སྙན་སྐྱོབ་ཆེད་དུད་འགྲོའི་གནས་སུ་ཕྱིན་ཏེ། མཆིལ་བའི་ཚོགས་དཔོན་དང་། སྦལ་བ། སྦྲུལ། ཁུ་བྱུག སྡོམ་ནག་སོགས་ལ་སྐྱབས་བཅོལ་སྐབས་སེར་བ་བབས་ནས་མེ་ཏོག་རྣམས་ཤ་འོད་ཆུ་ལོག་གིས་མནན་ཏེ་ངག་སྙན་འཆི་ལམ་དུབརྫངས། དེ་ནསའདབ་ཡངས་ཀྱིས་ཚེ་མི་རྟག་པ་དང་འཁོར་བའི་ཉེས་དམིགས་ཚོར་ཏེ་ཡིད་ཤིན་ཏུ་སྐྱོ་ཞིང་། བྲམ་ཟེའི་ཁྱེའུ་པདྨ་དགྱེས་པའི་མདུན་སར་བཅར་ཏེ་ཆོས་ཞུས། པདྨ་དགྱེས་པའི་རྗེས་སུ་བཟུང་ནས་མི་ཚེ་མི་རྟག་པའི་ཚུལ་དང་།འཁོར་བ་ན་བདེ་བ་མེད་པ།ཆོས་དང་ཆོས་མིན་གྱི་དབྱེ་བ་སོགས་གསལ་བོར་གསུངས་པ་དང་། འདབ་ཡངས་རང་ཉིད་ཀྱིས་ཀྱང་བསླབ་བྱ་སྙིང་གི་ཐུར་མ་བདེན་པར་བཟུང་སྟེ་རྩ་བའི་བླ་མ་དང་མཉམ་དུ་ཡང་དག་པའི་དམ་པའི་ལྷ་ཆོས་ལ་ཞུགས་ཏེ་སྡུག་སྤོང་དགེ་སྒྲུབ་ལ་འབད་པ་བྱས།
 གསུམ་པ།  བསམ་བློའི་རང་བཞིན།
     རབ་རྟོག་སྒྲུང་རྩོམ་འདིར་འདམ་གཟིམ་དཔོན་བུ་བཀྲ་ཤིས་དགེ་ལེགས་དང་དེའི་ཆུང་མ་འཇུ་ཚང་མགོན་པོ་དར་རྒྱས་ཀྱི་བུ་མོ་གཉིས་ཀྱི་འདུ་བྲལ་གཏམ་རྒྱུད་རྟོག་པ་འཆར་ཡན་རིང་ལུགས་ཀྱི་ལམ་ནས་གསེར་སྦྲང་དང་གཡུ་སྦྲང་མི་སྣ་མཚོན་པར་བྱས་ཏེ།འདུས་བྱས་སྙིང་བོ་མེད་པ།འཁོར་བའི་སྡུག་བསྔལ་ལས་བདེ་བ་ཏིལ་འབྲུ་ཙམ་ཡང་མེད་པ་དང་། འཆི་རྐྱེན་མང་ལ་གསོན་རྐྱེན་ཉུང་བ། དེ་དག་ལས་ཐར་འདོད་ན་དམ་པའི་ལྷ་ཆོས་དོན་དུ་གཉེར་ནས་ཐར་བ་དང་ཐམས་ཅད་མཁྱེན་པའི་གོ་འཕང་ལ་སྙེག་པར་བརྩོན་དགོས་པ་བསྟན་ལ། ཆོས་སྒོར་ཞུགས་པའི་སྔོན་འགྲོའི་རིམ་པ་དང་། ཆོས་དང་ཆོས་མིན་གྱི་དབྱེ་བ། གཞན་ད་དུང་རྩོམ་པ་པོ་འཚོ་བཞུགས་ཀྱི་དུས་སྐབས་སུ་བཀས་བཀོད་རྒྱུད་འཛིན་ཞིང་བྲན་ལམ་ལུགས་ཀྱི་བཤུ་གཞོག་མཁན་རྣམས་ལ་སུན་འབྱིན་དང་དགག་རྒྱག་ནག་ཉེས་ཐེར་འདོན་བྱས་ཡོད།
བཞི་པ། སྒྱུ་རྩལ་གྱི་ཁྱད་ཆོས།
    སྒྲུང་རྩོམ་འདི་ནི་གནའ་བོའི་ཏུན་ཧོང་ཡིག་རྙིང་གི་ཁྲོད་དུ་ཡོད་པའི་རབ་རྟོག་སྒྲུང་རྩོམ།  སྲོལ་རྒྱུན་གྱི་རྩོམ་རྩལ་བཟང་པོ་རྒྱུན་འཛིན་བྱས་ཐོག  རྗོད་བྱེད་ཀྱི་ཚིག་རྣམསཁ་གསལ་ཞིང་གོ་བདེ་བ་དང་། འདྲིལ་ཆེ་ཞིང་སྣང་བརྙན་གྱིས་ཁེངས་པའི་སྒྱུ་རྩལ་གྱི་ཁྱད་ཆོས་རྨད་དུ་བྱུང་བ་མང་པོ་མངའ་ལ། གཞན་ཐུབ་པའི་སྐྱེས་རབས་སུ་སྨྲ་ཤེས་ཤིང་དོན་གོ་བའི་མི་རྣམས་ཀྱི་རང་གཤིས་དང་། དགའ་སྐྱོ་ཆགས་་སྡང་ལ་སོགས་པའི་ཉམས་འགྱུར་དག་དུད་འགྲོ་སྲོག་ཆགས་གང་རུང་ཞིག་ལ་སྒྲོ་བཏགས་ཏེ་སྐབས་བབ་ཀྱི་བརྗོད་དོན་མཚོན་པར་བྱེད་པ་དེས་མ་མཐའ་ཡང་བོད་ཀྱི་གདོད་མའི་སྲོག་ཆགས་ཀྱི་གཏམ་རྒྱུད་རྩལ་དུ་ཐོན་པ་དང་ནང་དོན་ཕུན་སུམ་ཚོགས་པར་གྱུར་པར་དགེ་མཚན་ལྡན་པའི་ནུས་པ་ཞིག་བསྐྱེད་ཅིང་། བོད་ཀྱི་ད་ལྟའི་རབ་རྟོག་གི་སྒྲུང་རྩོམ་དེ་རྣམས་བོད་ཀྱི་ཏུན་ཧོང་ཡིག་རྙིང་ཁྲོད་ཀྱི་གདོད་མའི་སྲོག་ཆགས་ཀྱི་གཏམ་རྒྱུད་དང་ཐུབ་པའི་སྐྱེས་རབས་ཀྱི་ཉིང་འདུས་ཡིན་པ་མཚོན་ཡོད།    གཅིག    མི་སྣའི་སྣང་བརྙན་བརྐོ་བཟོའི་ཐད་ཀྱི་ཁྱད་ཆོས།    མི་སྣའི་སྣང་བརྙན་གསར་བཞེངས་དང་མི་སྣའི་གཤིས་ཀ་བརྐོ་བཟོ་བྱེད་པ་ནི། སྒྲུང་རྩོམ་ཀུན་གྱི་འོས་འགན་ནམ་བྱ་གཞག་རླབས་པོ་ཆེ་ཞིག་ཡིན་ལ། དེ་ནི་སྒྲུང་རྩོམ་བརྩམས་ཆོས་ཀྱི་བརྗོད་སྙིང་རྡོག་རྡོག་མཚོན་བྱེད་ཀྱི་ཐབས་ལམ་ཉག་ཅིག་ཀྱང་ཡིན། ནང་སྒོས་སུ་རབ་རྟོག་སྒྲུང་རྩོམ་རྣམས་ཀྱི་མི་སྣའི་སྣང་བརྙན་བཞེངས་སྐྲུན་དང་གཤིས་ཀ་བརྐོ་བཟོ་བྱས་པ་བྱེ་བྲག་ཡིན་ཞིང་གསོན་ཉམས་ལྡན་ལ། ཡིད་འཕྲོག་པའི་སྒྱུ་རྩལ་གྱི་ཁྱད་ཆོས་དང་ལྡན་པ་ཞིག་རེད།དཔེར་ན། རྩོམ་པ་པོས་བརྩམས་ཆོས་ཀྱི་བསྟན་དོན་ལ་དམིགས་ཏེ་གསེར་སྦྲང་འདབ་ཡངས་དང་གཡུ་སྦྲང་ངག་སྙན་གཉིས་ལ་སྣང་བརྙན་གསོན་ཉམས་དོད་པོ་དང་གཤིས་ཀ་འོས་འཚམ་རེ་འབྲི་བཞེང་བྱས་ཡོད། གསེར་གྱི་སྦྲང་མ་དེ་ནི་ན་ཚོད་གཞོན་པ། ལང་ཚོ་དར་བ། ཤེས་རབ་གསལ་བ། བློ་ཁོག་ཡངས་པ། གསར་འགྲོགས་མེད་པ། རྒྱུད་ལྷོད་པ།གཏོང་ལ་དགའ་བ་དང་། གཡུ་ཡི་སྦྲང་མ་ཡང་གཏོང་ཕོད་ཆེ་བ། ཕན་སེམས་ལྡན་པ། ངང་རྒྱུད་འཇམ་པ། ཆོས་ལ་དཀར་བ། གཡོ་སྒྱུ་མེད་པ། ཕྲག་དོག་དང་མིག་སེར་ཆུང་བ་ལྟ་བུ། རྩོམ་པ་པོས་ཁྱོ་ཤུག་གཉིས་ཀྱི་གསོན་ཉམས་ལྡན་པའི་གཤིས་ཀ་འབྲི་བཞེང་བྱས་ནས་སྦྱིན་གཏོང་ལ་དགའ་བའི་བླ་མེད་ཀྱི་བསམ་བློའམ་གཤིས་ཀ་ལ་བསྔགས་བརྗོད་ཀྱིས་ཡུལ་ཡིན་པ་ཤུགས་སུ་མཚོན་པར་བྱས་ཡོད།
   གཉིས།  བྱུང་རིམ་གྱི་ཁྱད་ཆོས།     བྱུང་རིམ་ནི་རབ་རྟོག་སྒྲུང་རྩོམ་གྱི་བརྗོད་བྱའི་གྲུབ་ཆ་གལ་ཆེན་ཞིག་རེད།   དེ་ནི་མི་སྣའི་གཤིས་ཀ་ཕྱིར་སྟོན་པ་དང་མི་སྣའི་བར་གྱི་འབྲེལ་བ་རབས་དང་རིམ་པའི་འཚོ་བའི་དོན་རྐྱེན་མཚོན་པའི་གོ་རིམ་ཡིན་པས། མི་སྣའི་གཤིས་ཀ་དེ་བྱུང་རིམ་ལ་བརྟེན་ནས་ཕྱིར་མཚོན་པ་ཞིག་ཡིན །བྱུང་རིམ་ནི་མི་སྣའི་གཤིས་ཀ་མཚོན་པའི་བྱེད་ཐབས་ཀྱང་རེད། དེ་ལ་དབྱིན་ཇིའི་རྩོམ་རིག་སྨྲ་བ་ཧྥུའུ་སི་ཐེ་ལགས་ཀྱིས་ཆེས་གསོན་ཉམས་ལྡན་པའི་སྐད་ཆ་ཞིག་བཤད་ཡོད་དེ7“རྒྱལ་པོ་གྲོངས་སོང་།དེ འི་རྗེས་སུ། བཙུན་མོ་ཡང་ཚེ་ལས་འདསr'ཞེས་པ་ནི་གཏམ་རྒྱུད་ཡིན་ལ།རྒྱལ་པོ་གྲོངས་སོང་།དེའི་རྗེས་བཙུནམོ་ཡམ་མྱ་ངམ་གྱིས་གདུང་སྟེ་ཚེ་ལས་འདས་ཞེས་པ་ནི་བྱུང་རིམ་རེད་ཅེས་པས་གསལ་བོར་མཚོན་ཐུབ། དེ་བས《གཏམ་པདྨའི་ཚལ་གྱི་ཟློས་གར》འདིའི་ནང་དུའང་མི་སྣ་གཙོ་བོ་གསེར་སྦྲང་དང་གཡུ་སྦྲང་ཁྱོ་ཤུག་གཉིས་ཡིད་ཤིན་ཏུ་གཅུགས་པའི་ཚུལ་གྱིས་འཛུམ་པའི་བཞིན་མདང་བརྩེ་བའི་ངག་མཐུན་པའི་སྨོན་ལམ་གྱིས་འགྲོགས་ནས་དམ་པའི་ལྷ་ཆོས་ལ་འབད་བརྩོན་བྱས། བར་དུརེ་ཞིག་གཡུ་སྦྲང་པདྨའི་ཟེའུ་འབྲུའི་བཅུད་ལ་རོལ་སྐབས་ནམ་མཁའ་ལ་སྨག་རུམ་མུན་པ་འཐིབས་ནས་པདྨ་སྦུབས་སུ་བཅུག
       དེ་ནས་གསེར་སྦྲང་ཐབས་ཟད་འུ་ཐུག་ནས་རིགས་མཐུན་སྲོག་ཆགས་སྦྲུལ་སོགས་སྐྱབས་གྲོགས་སུ་བཅོལ་ནས་འཆི་བདག་ལས་ཐར་བའི་རེ་བ་བཅངས།ཐ་མར་གསེར་སྦྲང་རང་གི་ཚེ་གཅིག་གི་སྐྱ་ཡ་འཇིག་རྟེན་ལས་བྲལ་སྟབས་སྐྱོབ་ཆེན་པོའི་སྒོ་ནས་བྲམ་ཟེའི་ཁྱེའུ་པདྨ་དགྱེས་པའི་དྲུང་ནས་དམ་པའི་ལྷ་ཆོས་ཉམས་སུ་བླངས་པ་སོགས་ཕུན་སུམ་ཚོགས་ལ་རྒྱ་ཆེ་བའི་བྱུང་རིམ་བཀོད་སྒྲིག་བརྒྱུད་ནས། རྩོམ་པ་པོའི་སྒྲུང་རྩོམ་འདིའི་བརྗོད་བྱ་དང་རིན་ཐང་ལྡན་པའི་མི་ཚེ་ལྟ་སྟངས་བཅས་མཚོན་པར་བྱས་ཡོད།།