ཚོར་བའི་འཆར་རིས།
རི་ནས་དེད་པའི་ཕྱེ་ལེབ་འཕྱོར་མོ།།ལོ་མའི་རུམ་ནས་འཕག་འཕག་བྱས་པས།།གཤོག་པའི་ཚོན་རིས་ཤར་མོ་ཤར་མོ།།སེམས་པའི་ནང་གི་ཤ་ལ་ཟུག་བྱུང་།། སྙིང་ལ་འཛུམ་འདྲའི་མཆུ་སྒྲོས་དམར་པོ།།དུང་ཕྲེང་ནང་གི་རི་མོར་བརྐོས་པས།།ཚེར་བའི་ཐ་སྙད་གྱེན་དུ་ལངས་ནས།།སྒྱིད་པའི་ཉྭ་ལ་ལྗིད་ཅིག་ཕབ་སོང་།། མཆིལ་མས་བདས་པའི་མྱི་ཁ་ནག་པོ།།མི་དང་སྐྲ་ལོའི་སུལ་དུ་བྱེར་འདུག།རྨི་ལམ་དེ་ཡང་འཆར་མཚམས་བཞག་ནས།།གླེགས་བམ་སྟེང་ལ་སྨག་རུམ་འཁྲིགས་འདུག།། སྙིགས་མའི་ཐ་སྙད་འགའ་ཡི་ལོག་བརྡ།།གོ་རིམ་འཁྲུག་པའི་ཟོལ་གྱིས་གཤར་བས།།མིག་ཁར་འཕྱན་པའི་འོད་སྣང་དེ་ཡང་།།ཝ་བྲོས་རྒྱག་པའི་ཚུལ་དུ་སྣང་སོང་།། སྐྲ་ལོ་ནག་པོའི་མདངས་ཀྱིས་སྐྱེས་ཏེ།།མགོ་འཕང་ཅུང་ཙམ་མཐོ་རུ་བཀྱགས་པས།།ཨ་མའི་སྤྱན་བསིལ་སྙིང་ལ་བབས་ནས།།མི་སྐད་དེ་ཡང་འཇགས་འཇགས་བྱས་སོ།། སེམས་པའི་ནང་གི་ཕྱེ་ལེབ་ཁྲ་བོ།།ཐོལ་གྱིས་ཐོལ་གྱིས་ལྡང་ཙམ་བྱས་ཚེ།།གཤོག་པའི་ངོས་ཀྱི་ཐིག་ལེ་སྣུམ་པོ།།སྣང་སྟོང་རྒྱུ་མའི་དམིགས་པར་འཁྲུལ་སོང་།།