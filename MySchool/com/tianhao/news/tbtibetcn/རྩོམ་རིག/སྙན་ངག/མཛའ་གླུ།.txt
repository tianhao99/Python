མཛའ་གླུ།
ཉི་འོད་འཇམ་འཇམ་གྱི་ཁྲོད་དུ། དཔྱིད་འགོའི་མེ་ཏོག་ནི་བཞད་བྱུང་། །གཞོན་པའི་སྨིན་མཚམས་ཀྱི་བར་ན། །གསང་བ་ག་ཚོད་ཅིག་སྦས་སམ།། མཛའ་ཞེན་སེམས་མཐུན་གྱི་རི་མོ། །ཨ་འགྲིག་ཆ་འགྲིག་ཅིག་བྲིས་ཡོད། །འགྱུར་མེད་དམ་ཚིག་གི་གཏམ་ལན། །ཀ་མིན་ཁ་མིན་ཞིག་མ་གསུངས།། ཆུ་ཕྲན་ཤག་ཤག་གི་རྒྱུན་དུ། །ཉ་མོ་འཁྱུག་འཁྱུག་གིས་རྩེན་བྱུང་། །རྨི་ལམ་སྐྱིད་སྐྱིད་ཀྱི་ཁྲོད་དུ།།ཆུང་འདྲིས་ལྷུག་ལྷུག་གིས་འཛུམ་བྱུང་། ། ཕར་ལ་ཚིག་གསུམ་ནི་སྦྲན་པས། །མགོ་ལྕོག་ལྡེམ་ལྡེམ་ནི་བྱས་སོང་། །འགྱུར་མེད་ཚེ་གཅིག་གི་གྲོགས་སུ། །དམ་བཅའ་དགུ་མདུད་དུ་སྦྲེལ་ཡོད། ། གཞོན་པའི་སེམས་གཤིས་ཀྱི་འགྱུར་བག །སྟོན་མཇུག་གནམ་ངོ་དང་འདྲ་ཡི། །ཡིད་སེམས་སྤང་ཐང་གི་ངོས་སུ། །དགའ་སྐྱོའི་ཁ་ཆར་གཉིས་ཕབ་སོང་། ། ཕར་ལ་གོམ་གསུམ་ནི་སྤོས་སོང་། །ཕྱིར་མིག་ལན་གསུམ་དུ་གཟིགས་བྱུང་། །སྤྱན་མིག་སྦྲེལ་མཚམས་ཀྱི་བར་ནས། །སེམས་པ་སྨུག་སྤྲིན་གྱིས་དཀྲིས་བྱུང་། །