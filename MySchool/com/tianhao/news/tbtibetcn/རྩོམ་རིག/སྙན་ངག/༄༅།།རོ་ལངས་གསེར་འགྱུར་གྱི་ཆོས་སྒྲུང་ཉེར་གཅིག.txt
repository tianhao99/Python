༄༅།།རོ་ལངས་གསེར་འགྱུར་གྱི་ཆོས་སྒྲུང་ཉེར་གཅིག
འདི་ལ་མིང་གི་རྣམ་གྲངས་མང་པོ་ཞིག་ཡོད་དེ། 《རོ་དངོས་གྲུབ་གྱི་སྒྲུང་》དང་། 《དངོས་གྲུབ་ཅན་གྱི་སྒྲུང་དགོས་འདོད་ཆར་འབེབས་ཞེས་བྱ་བ།》《སློབ་དཔོན་ཀླུ་སྒྲུབ་དང་རྒྱལ་བུ་བདེ་སྤྱོད་བཟང་པོས་མཛད་པའི་རོ་དངོས་གྲུབ་ཅན་གྱི་སྒྲུང་ངོ་མཚར་རྨད་བྱུང་ཞེས་བྱ་བ།》《དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་རོ་ལངས་གསེར་འགྱུར་གྱི་ཆོས་སྒྲུང་ཉེར་གཅིག་པ་རྒྱས་པར་ཕྱེ་བ》སོགས་དང་། གཞན་ཡང་《སློབ་དཔོན་ཀླུ་སྒྲུབ་སྙིང་པོའི་བསྟན་བཅོས་རོ་ལངས་གསེར་འགྱུར་གྱི་ཆོས་སྒྲུང་ཉེར་ལྔ་པ་ཞེས་བྱ་བ།》《སློབ་དཔོན་ཀླུ་སྒྲུབ་ཀྱིས་མཛད་པའི་རོ་སྒྲུང་ལེའུ་བཅུ་གསུམ་པ་ངོ་མཚར་ཡིད་ཀྱི་དགའ་སྟོན།》《མི་རོ་གསེར་གྲུབ་བྲ་བའི་མིག་དགུ་མ་བཞུགས་སོ》སོགས་མིང་གི་རྣམ་གྲངས་མང་པོ་ཞིག་འདུག དེ་ལྟ་ནའང་དེ་དག་གི་གླེང་གཞིའི་ཁུངས་དེ་སློབ་དཔོན་ཀླུ་སྒྲུབ་ལ་གཏུགས་འདུག་པ་དང་།   རོ་སྒྲུང་གི་རིགས་རྣམས་ལ་ལེ་ཚན་མང་ཉུང་མི་འདྲ་བ་ཅི་རིགས་ཤིག་ཡོད་ཅིང་། ལེ་ཚན་དེ་དག་ཕལ་ཆེ་བ་བརྗོད་བྱ་རྗོད་བྱེད་གཉིས་ཀའི་ཆ་ནས་འདྲ་བ་དང་།   འགའ་ཤས་ལ་རྗོད་བྱེད་ཚིག་གི་ཆ་མི་འདྲ་བའི་ཁྱད་པར་ཙམ་ལས་དངོས་དོན་བརྗོད་བྱའི་རིམ་པ་ལ་ཁྱད་པར་དེ་ཙམ་མི་སྣང་། རོ་སྒྲུང་གི་རིགས་འདི་བོད་མ་ཟད་མི་རིགས་གཞན་གྱི་སྐད་ཡིག་ཏུ་བསྒྱུར་པའང་མི་ཉུང་བ་ཞིག་ཡོད། དཔེར་ན་སོག་སྐད་དུ《སི་དིན་ཐུ་ཁེ་གུར་མུན་ཆ་དིག》ཞེས་པའི་ལེའུ་བཅུ་གསུམ་ཡོད་པ་ཞིག༡༩༢༠ལོར་པེ་ཅིན་དུ་དཔེ་སྐྲུན་བྱས་པ་དང་། ཡང་བསྒྱུར་མཁན་མི་གསལ་བའི་རོ་སྒྲུང་གི་དཔེ་ཞིག་༡༩༣༣ལོར་སྐུ་ཞབས་ནམ་ཀ་ར་ནོ་བྱ་བས་ཨུ་རུ་སུའི་སྐད་དུ་དཔེ་སྐྲུན་བྱས། ཨུ་རུ་སུའི་མཁས་པ་ཝི་ལ་དེ་མིར་ཁོབ་ཀྱིས་རོ་སྒྲུང་ལེ་ཚན་ཉེར་དྲུག་ཡོད་པ་ཞིག་ཨོ་མི་རང་ནས་ཨུ་རུ་སུའི་སྐད་དུ་བསྒྱུར་ཅིང་། སྤྱི་ལོ་༡༩༥༨ལོར་མོ་སི་ཁོར་དཔེ་སྐྲུན་མཛད། 《སློབ་དཔོན་ཀླུ་སྒྲུབ་ཀྱི་བསྟན་བཅོས་མཐོང་བ་འཛུམ་ཤོར་ལེའུ་ཉི་ཤུ་རྩ་གཅིག་པ་བཞུགས་སོ》ཞེས་པའི་སོག་བོད་ཤན་སྦྱར་༡༩༥༢ལོར་ཨུ་ལན་བ་དོར་དཔེ་སྐྲུན་བྱས། གཞན་ཡང་མཁས་པ་མ་ཀོར་ནམ་ལགས་ཀྱིས་རོ་སྒྲུང་གི་དཔེ་ལེའུ་ཚན་བཅུ་གཅིག་པ་དང་བཅོ་བརྒྱད་པ་བཅས་ཕན་ཚུན་གོ་སྡུར་གྱིས་ཕ་རན་སིའི་སྐད་དུ་བསྒྱུར་ཅིང་༡༩༦༢ལོར་ཕ་རན་སིའི་མཐོ་རིམ་སློབ་གྲྭའི་དཔར་ཁང་ནས་དཔེ་སྐྲུན་བྱས་པས་མཚོན་གཞན་ཡང་དེ་འདྲའི་རིགས་མང་པོ་ཡོད་པ་གོར་མ་ཆག དེ་ཡང་སྒྲུང་འདིའི་བརྗོད་བྱ་ནི་སྔོན་རྒྱ་གར་ལྷོ་ཕྱོགས་སུ་སྐྱེ་བ་ནས་སྐྱེ་བའི་བར་དུ་པཎྜི་ཏའི་ལུས་རྩེ་གཅིག་ཏུ་ཐོབ་པ། སློབ་དཔོན་ཀླུ་སྒྲུབ་སྙིང་པོ་ཞེས་བྱ་བ་ཞིག་ལྷོ་ཕྱོགས་དཔལ་གྱི་རི་བོ་ལ་བཞུགས་ཏེ་ལྷ་ཆོས་ལ་བརྩོན་པའི་དུས་སུ་ཐུགས་དགོངས་ལ། ང་ལ་སློབ་མ་སྣོད་ལྡན་ཞིག་དགོས་པར་འདུག་དགོངས་ནས་ཐུགས་དམ་ལ་བཞུགས་ཚེ། དགོན་པའི་ལྷོ་ཕྱོགས་དེ་ན་བྲག་ཅིག་ཡོད་པའི་ལྡེབས་སུ་བྱ་རོག་གི་ཚང་ཞིག་ཡོད།   ལུང་པའི་མདའ་ན་རྒྱལ་པོ་ཞིག་ཡོད་པ་ལ་སྲས་གཅིག་དང་། དེའི་འཁོར་དུ་ཕྱུག་པོའི་བུ་ཞིག་དང་། སྤྲང་པོའི་བུ་རིག་པ་ཅན་ཞིག་འདུག 
ནམ་ཞིག་རྒྱལ་སྲས་དེས་ཕྱུག་པོའི་བུ་དང་སྤྲང་པོའི་བུ་གཉིས་ཁྲིད་དེ་ལུང་པའི་ཕུ་ལ་སྐྱོ་བསངས་ལ་ཕྱིན།ལྷོ་ཕྱོགས་དཔལ་རིར་ཕེབས་པ་ན་བྲག་ལྡེབས་དེ་ན་བྱ་རོག་གི་ཚང་དེ་ཡོད་པ་གཟིགས། རྡོ་ཐུ་བ་གང་རེ་བསྒྲུགས་དེ་བྲག་དེའི་འགབ་དུ་ཕྱིན་ནས་རྒྱལ་སྲས་དེས་ཁོ་གཉིས་ལ་བཀའ་གནང་བ། ངེད་གསུམ་པོ་འདི་ཡི་ཚང་ལ་མ་ཐོན་བར་དུ་སླར་མི་ལོག་པའི་མནའ་བྱེད་གསུངས་ནས་ཁོ་གསུམ་པོས་མནའ་རེ་བསྐྱལ། དེར་ཁོ་གསུམ་པོས་བྱ་རོག་གི་ཚང་བརྡུངས་ཤིང་། ཉི་མ་དྲོས་པ་དང་རྒྱལ་སྲས་ན་རེ། ཚེ་འདི་ལ་དགོས་པའི་འབངས་ཀྱང་ང་ལ་ཡོད།   ཕྱི་མར་དགོས་པའི་ཆོས་ཕྱོགས་སུ་སྦྱིན་པ་ནི་སྔར་ཡང་བཏང་། ཕྱིན་ཆད་ཀྱང་བཏང་བས་ཆོག    མནའ་ཁ་ལ་ཁའི་ཤྭ་བས་ཁྱེར་ཟེར་ནས་རྒྱལ་སྲས་ལོག སྤྲང་པོའི་བུ་ན་རེ།   ངས་སྔར་ཡང་མནའ་ཟོས་ཁྲམ་པའི་ལས་ཀ་བྱེད་མ་མྱོང་། ད་རེས་ཀྱང་མནའ་ཟོས་ན་མི་འགྲིག་ཅེས་ཏེ་རྡོ་ཐུ་བ་གང་བསྒྲུགས་ཏེ་བརྡུངས། ཕྱུག་པོའི་བུ་ན་རེ་།   དབང་ཆེ་བ་ལ་མནའ་དེ་བསྒགས་དོན་མེད་པར་ཁོ་རང་གིས་བསྒགས།   བྱོན་དོན་མེད་པར་ཁོ་རང་སྔོན་དུ་བྱོན།   ངེད་རང་གཉིས་འདི་མ་ཕོད་པར་སྡོད་ཟེར་ནས་བརྡུངས་སོ། ཉིན་འགའ་འདས་རྗེས་བྱ་རོག་གི་ཚང་འདི་འདྲ་མི་ཕོད་པར་འདུག   མནའ་ཁ་ལ་ཁའི་ཤྭ་བས་ཁྱེར་ཟེར་ནས་ཕྱུག་པོའི་བུ་ཡང་ལོག། སྤྲང་པོའི་བུའི་བསམ་པར།   ཁོ་ནི་ཕྱུག་པོའི་བུ་ཡིན་པས་སྡུག་མི་ཐེག   སྤྲང་ཆུང་ཟླ་བ་གྲགས་པ་ང་ནི་ཡང་བྱ་རོག་གི་ཚང་འདི་བཏོན་མ་ཚར་བར་ཕྱིར་མི་ལོག་ཟེར་ནས་མུ་མཐུད་དུ་བརྡུངས་སོ། །ས་རུབ་པ་ན་བྱ་རོག་གི་ཚང་ནས་སྒྲུབ་པ་པོ་སྐྲས་དཔུང་བ་ཁེབས་པ་ཞིག་བྱོན་ནས་ཁོ་རང་གན་རྐྱལ་དུ་ནམ་ལངས་པ་འདྲ་བ་ཞིག་བརྡབས།   ཁ་བུབ་ཏུ་ས་རུབ་པ་འདྲ་བ་ཞིག་བརྡབས་ནས་སྨྲས་པ། སྤྲང་ཕྲུག བྱ་ཚང་ཡོད་ཚང་དུ་ཐལ།   མི་གནས་ཡོད་གནས་སུ་སོང་།   ཡུལ་འདི་ནས་དབང་རྒྱལ་པོ་ལས་ཆེ་བ་མེད་ཀྱང་ད་ནས་ལོག་ནོར་ལོངས་སྤྱོད་ཕྱུག་པོའི་བུ་ལས་ལྷག་པ་མེད་རུང་ད་གིན་ལོག མི་མཚམས་ལ་བསྡད་ན་མཚམས་སྒོ་རྡོ་ཡིས་བརྡུངས་ནས་འབུལ་རྒྱུ་དང་སྟེར་རྒྱུ་ཅི་ཡོད་ཅེས་པ་ན། སྤྲང་པོས་སློབ་དཔོན་ལ་གསོལ་བ། རྒྱལ་སྲས་དང་ཕྱུག་པོའི་བུ། ངེད་གསུམ་གྱིས་བྱ་རོག་གི་ཚང་འདི་ལ་མ་ཐོན་གྱི་བར་དུ་ཕྱིར་མི་ལོག་པའི་མནའ་བཞག   རྒྱལ་སྲས་འཁོར་དང་ལོངས་སྤྱོད་དཔའ་དཔུང་འཛོམས་པས་མནའ་ལ་མི་བརྩི་བར་ལོག ཕྱུག་པོའི་བུ་ཡང་ལོངས་སྤྱོད་འཛོམས་པས་མནའ་ལ་མི་བརྩི་བར་ལོག   བདག་ནི་དབུལ་པོའི་བུ་ཞིག་ཡིན་པས་འབུལ་རྒྱུ་ག་ལ་ཡོད། མནའ་ལ་འཛེམས་ནས་བྱ་རོག་གི་ཚང་འདི་བརྡུངས་པ་ཡིན་ཞེས་ཞུས་པས་སློབ་དཔོན་གྱི་ཐུགས་དགོངས་ལ།   འདི་ནི་ཤེས་རབ་ཆེ་བས་དཀའ་བ་སྤྱོད་ནུས་པ་ཞིག་ཡིན་པར་གདའ་སྙམ་སྟེ་གསོལ་བ།   ཁྱོད་ལ་ཕ་མ་ཡོད་དམ་གསུངས་ཚེ། ཕ་མ་ཡོད་ན་བསོད་ནམས་བསགས་པ་ཡིན། ལག་ན་ནོར་ཡོད་ན་དབུལ་པོའི་མིང་ཡང་མེད། ཀྱེ་ཧུད་ད་གིན་ནས་ཞུས་པ་ལྟར་ལགས་ཞུས་པས་བླ་མས་ཕྱག་ཕྱིར་ཁྲིད་དེ་ལྷ་ཕྱོགས་དཔལ་གྱི་རི་ལ་བྱོན་ནོ། 
 དེའི་ཚེ་དེའི་དུས་ན་ལྷོ་ཕྱོགས་དཔལ་གྱི་རི་ལ་དུར་ཁྲོད་ཆེན་པོ་ཞིག་ཡོད་པའི་མཐའ་ལ་རོ་བྲན་མང་པོས་བསྐོར་ཞིང་། དེའི་དཀྱིལ་ན་རོ་རྒན་དངོས་གྲུབ་རྡོ་རྗེ་ཞེས་བྱ་བ།   རོ་དེའི་ཁ་ནས་གཏམ་སྨྲ་མཁས་པ་ཞིག་ཡོད་པ་དེ་ལ་གཏམ་ལན་མ་ཤོར་པར་ལོན་ན་ལྷོ་ཕྱོགས་དཔལ་གྱི་རི་ལ་གསེར་ཁ་ཆེན་པོ་ཞིག་བྱུང་ནས་འགྲོ་དོན་ལ་ཕན་པ་ཞིག་ཡོང་རྒྱུ་ཡིན་པས་དེ་ལེན་པར་སྦྲང་ཆུང་ཟླ་བ་གྲགས་པ་ལ་རྒྱལ་པོ་བདེ་སྤྱོད་བཟང་པོའི་མཚན་གསོལ།   དྲ་བ་དང་།   རལ་གྲི། ཏོག་མ། ཞགས་པ་བཅས་བསྟབས།   རྒྱལ་བུ་ལ་སློབ་དཔོན་གྱིས་སྨོན་ལམ་བཏབ།   དུས་ཚེས་བཟང་པོ་ལ་རབ་གནས་མཛད་དེ་བླ་མས་འདི་སྐད་གསུངས།   རྒྱལ་བུ་ཁྱོད་དཀའ་སྤྱད་དང་སྙིང་རུས་བསྐྱེད་དེ་རོ་ཁོས་གང་ཟེར་ཀྱང་གཏན་ལན་མི་བྱ་བར་ཤོག བླ་བྲང་འདིའི་ཕྱོགས་བཞིར་མཚམས་ཐོ་རེ་ཡོད།   སྔ་མ་ཕྱིན་འཕྲལ་ལ་རོ་ལོན་ན་མཛམས་ཐོ་བརྒལ་ལ་ཤོག དེ་ནས་རོ་ལ་གཏམ་ལན་ཤོར་ན་ཞག་པོ་བདུན་ལ་མར་ཟན་འདི་ཡིས་ཐུབ། དེ་ནས་མ་ལོན་ན་ཤར་གྱི་མཚམས་ཐོའི་རྩར་ཤོག   ཞག་བདུན་ཐུབ་པའི་མར་ཟན་ཞིག་དེར་ཡོད། རོའི་པུས་མོ་མན་ཆད་གསེར་དུ་མི་འགྱུར། ཞེ་རུས་མ་བསྐྱེད་ན་གསེར་ཁ་མི་ཡོང་། རྒྱབ་ཏུ་རོ་ཁུར་རྒྱུ་མེད་པར་མཚམས་ཐོ་བརྒལ་ནས་ཡོང་དང་མ་ཡོང་མེད།   རྒྱལ་བུས་དྲ་བ་གཅིག   ཏོག་མ་གཅིག    རལ་གྲི་གཅིག   འཛར་བ་མར་ཟན་རྐྱལ་བ་ཆེན་པོ་གཅིག་བཅས་ཁུར་ཏེ་དུར་ཁྲོད་དུ་རོ་ལེན་དུ་ཕྱིན་པ་ནི་གླེང་གཞི་ཡིན་ལ། དེ་བྱིངས་ཀྱི་ཆོས་སྒྲུང་ཉི་ཤུ་ནི་རོས་བཤད་པ་ལྟར་མཛད་ཅིང་། འདིའི་ཁྲོད་ཀྱི་མང་ཆེ་བ་ནི་བསོད་ནམས་སྟོབས་ཀྱིས་རྒྱལ་ས་ཟིན་པ་ལས་བརྩམས་པས་ཆོས་ཀྱི་སྙིང་པོ་འཇིག་རྟེན་མི་ཆོས་ཀྱི་ལམ་ནས་བསྟན་ཡོད་ལ།   ཡོད་ཚད་ལས་རྒྱུ་འབྲས་ཀྱི་རྣམ་གཞག་བསྟན་པས་བླང་དོར་གྱི་གནས་གསལ་བ།   རྒྱལ་བུའི་ཞེ་རུས་གཙོ་བོར་བརྗོད་པའི་ཚུལ་གྱིས་ཆོས་ལ་བརྩོན་པ་བྱེད་དགོས་པ་བཅས་བསྟན་ཡོད།