༼ལེགས་བཤད་ལྗོན་དབང༽གི་འགྲེལ་བ་བློ་གསལ་དགའ་སྐྱེད(ཀ)
༼ལེགས་བཤད་ལྗོན་དབང༽གི་འགྲེལ་བ་བློ་གསལ་དགའ་སྐྱེད།       ༄༅། །ན་མོ་གུ་རུ་མཉྫུ་གྷོ་ཥཱ་ཡ། །ཞེས་འབྱུང་བ་སྟེ། ན་མོ་ནི་ཕྱག་འཚལ་ལོ། གུ་རུ་ནི་བླ་མ།   མཉྫུ་གྷོ་ཥཱ་ནི་འཇམ་པའི་དབྱངས། ཡ་ནི་ལ་ཞེས་པ་སྟེ། དེའི་དོན་ནི་བླ་མ་དང་འཇམ་པའི་དབྱངས་ལ་ཕྱག་འཚལ་ལོ་ཞེས་པའོ། ། རྒྱ་གར་སྐད་དུ་སྨྲ་བའི་དགོས་པ། དེ་ནི༼སི་ཏུའི་འགྲེལ་ཆེན༽དུ།  “ཡི་གེ་དང་སྡེབ་ཏུ་སྦྱོར་བ་རྣམས་འཕགས་ཡུལ་ལ་དཔེར་མཛད་པ་ཉིད་ཀྱི་ཁུངས་སྟོན་པའི་ཆེད་དུ་ཡིན”ཞེས་པ་དང་རྒྱུ་མཚན་འདྲ་བར་སྙམ་མོ། །       བླ་མ་མཆོག་དང་དབྱེར་མེད་པའི། །འཇམ་པའི་དབྱངས་ལ་གུས་བཏུད་ནས། ། ཞེས་པ་ནི་འགྱུར་ཕྱག་སྟེ། དེའི་དོན་ནི་དུས་རྒྱུན་རང་རྒྱུད་ལ་སྒོམ་ནས་གོམས་པར་གྱུར་པ། རང་གི་བླ་མ་དངོས་དང་མཚུངས་པའི། དུས་གསུམ་རྒྱལ་བ་ཐམས་ཅད་ཀྱི་ཡེ་ཤེས་ལས་འཁྲུངས་པའི་ཤེས་རབ་ཀྱི་ལྷ་སྟེ། འཇམ་པའི་དབྱངས་ལ་ཕྱག་འཚལ་བའོ། །དཀོན་མཆོག་གསུམ་ནི། སངས་རྒྱས་དང་ཆོས་དང་དགེ་འདུན་ནོ། །བླ་མ་གོང་བཀུར་བྱེད་དགོས་པའི་རྒྱུ་མཚན་ནི། ༼རྒྱུད་བླ་མ༽ལས།  “བླ་མ་མེད་པའི་སྔ་རོལ་ན། །སངས་རྒྱས་བྱ་བའི་མིང་ཡང་མེད། །དུས་གསུམ་སངས་རྒྱས་ཐམས་ཅད་ཀྱང་། །བླ་མ་དག་ལ་བརྟེན་ནས་བྱུང་། །”ཞེས་པ་དང་། ཡངདཀོན་མཆོག ??  ༼རྒྱུད་བླ་མ༽ལས།“འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །”ཅེས་པའོ། །འཇམ་པའི་དབྱངས།   ངག་གི་ཉེས་པ་རྩུབ་རེག་དང་བྲལ་ཞིང་། འཇམ་པའི་ཡོན་ཏན་དང་ལྡན་པའི་གསུང་དབྱངས་ཀྱི་བདག་ཉིད་ལ་བྱའོ། ། འགྱུར་ཕྱག་གི་དགོས་པ། དེ་ནི༼སི་ཏུ་ཞལ་ལུང༽དུ།  “བསྟན་བཅོས་འདི་འཕགས་ཡུལ་ནས་བསྒྱུར་པའི་བསྟན་བཅོས་ཁོངས་མ་རྣམས་དང་མཚུངས་པར། འདོམས་པའི་དོན་དུ་ཐོན་མི་ཉིད་ཀྱིས་བསྒྱུར་བའི་མདོ་རྒྱུད་རྣམས་དང་མཐུན་པར། འཕགས་པ་འཇམ་དཔལ་ལ་འགྱུར་ཕྱག་མཛད་པའོ།   །”ཞེས་པའོ། །      ཐོན་མིའི་ལེགས་བཤད་སུམ་ཅུ་པའི། །སྙིང་བོ་མདོར་བསྡུས་བཤད་པར་བྱ། །ཞེས་པ་ནི། རྩོམ་པར་དམ་བཅའ་བ་སྟེ།   འཕགས་པ་ཀླུ་སྒྲུབ་ཀྱིས་མཛད་པའི༼ལུགས་ཀྱི་བསྟན་བཅོས་ཤེས་རབ་སྡོང་བུ༽ལས། “དམ་པ་མང་པོ་ཁས་འཆེས་མི་བྱེད་ལ། །གལ་ཏེ་དཀའ་བས་ཁས་ནི་བླངས་གྱུར་ན། །རྡོ་ལ་རི་མོ་བྲིས་པ་ལྟ་བུར་ནི། །ཤི་ཡང་གཞན་དུ་བྱེད་པར་མི་འགྱུར་རོ། །”ཞེས་གསུངས་པ་བཞིན་དུ། རྩོམ་པར་དམ་བཅའ་བའི་དགོས་པ་ནི། བརྩམས་པ་མཐར་ཕྱིན་པ་དང་། དགེ་བའི་བསམ་པ་བརྟན་པའི་ཕྱིར་ནོ། །  ས་བཅད་དང་པོ། སྦྱར་བྱ་ཡི་གེའི་རྣམ་གཞག་བཤད་པ། དང་པོ། མིང་གཞི་བཤད་པ།       དབྱངས་ཀྱི་བྱ་བ་གསལ་པོ་རུ། ། བྱེད་པ་ཨི་ཨུ་ཨེ་ཨོ་བཞི། །གསལ་བྱེད་ཀ་སོགས་སུམ་ཅུ་ཡིན། ། ཞེས་བོད་ཀྱི་ཡི་གེ་ལས་དབྱངས་དང་གསལ་བྱེད་གཉིས་བསྟན་པ་སྟེ། ཨི་གི་གུ་དང་། ཨུ་ཞབས་ཀྱུ་དང་། ཨེ་འགྲེང་པོ་དང་། ཨོ་རྣ་རུ་བཅས་དབྱངས་བཞི་དང་། ཀ་ཁ་ག་ང་། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། ཙ་ཚ་ཛ་ཝ། ཞ་ཟ་འ་ཡ། ར་ལ་ཤ་ས། ཧ་ཨ་བཅས་ཀ་སུམ་ཅུ་ཐམ་པའོ། །དེ་ལ་ཡིག་འབྲུ་བཞི་བཞིར་སྡེ་པ་རེ་བརྩིས་ཏེ་སྡེ་པ་ཕྱེད་དང་བརྒྱད་ཡོད་དོ། །      དབྱངས།      མིང་སྒྲུབ་བྱེད་ཀྱི་སྒྲའི་ཆ་ཤས་སུ་གྱུར་པའི་གནས་དང་བྱེད་རྩོལ་གྱི་ཁྱད་པར་མི་གསལ་ཞིང་། ང་རོའི་ཚུལ་དུ་འབྱིན་པའི་སྐད་ཀྱི་གདངས་ལ་དབྱངས་ཟེར།   མཚོན་བྱེད།  ི  ུ  ེ  ོ      གསལ་བྱེད། མིང་དང་ཚིག་གསལ་བར་བྱེད་པའི་གཞི་གཙོ་བ་ཡིན་པས་ན་གསལ་བྱེད་ཟེར།       ཡི་གེ   མིང་ཚིག་གཉིས་ཀྱི་རྩོམ་གཞིར་གྱུར་པའི་སྐད་ཀྱི་གདངས་དེ་ལ་ཡི་གེ་ཟེར།  གཉིས་པ། རྗེས་འཇུག་བཤད་པ།        ག་ང་ད་ན་བ་ང་འ། །ར་ལ་ས་རྣམས་རྗེས་འཇུག་བཅུ། ། ཞེས་བོད་ཡིག་གསལ་བྱེད་སོ་བཞི་ལས། མིང་གཞི་ཡི་གེ་གང་ཡང་རུང་བའི་རྗེས་སུ་འཇུག་པའི་ཡི་གེ་ག་ང་ད་ན་པ་མ་འ་ར་ལ་ས་བཅས་རྗེས་འཇུག་བཅུ་བསྟན་ཅིང་།  ༼རྟགས་འཇུག༽ལས།  “རྗེས་འཇུག་བཅུ་བོ་མ་ཞུགས་ན། །མིང་གཞན་སྦྱོར་བ་ཡོད་མི་སྲིད། །”ཅེས་པ་བཞིན་དུ། དེ་ནི་གསལ་བྱེད་སུམ་ཅུའི་རྗེས་སུ་འཇུག་པའི་ཡི་གེ་ཡིན་པས་ན་རྗེས་འཇུག་ཅེས་ཟེར་རོ། །  སྦྱོར་ཚུལ་ནི་དཔེར་ན།   སྒེག མཐོང།   བརྗོད།   སྙན།   རབ།   གཏམ། དགའ།     མངར། གསལ།    ནས། ལྟ་བུའོ། ། གསུམ་པ། ཡང་འཇུག་བཤད་པ།        ད་དང་ས་གཉིས་ཡང་འཇུག་སྟེ། །ད་ནི་ན་ར་ལ་གསུམ་དང་། །ས་ནི་ག་ང་བ་མར་འཐོབ། ། ཞེས་ཡང་འཇུག་གི་ཡི་གེ་ད་དང་ས་གཉིས་དང་དེའི་འཇུག་ཡུལ་བསྟན་ཅིང་། ད་ནི་རྗེས་འཇུག་ན་ར་ལ་གསུམ་གྱི་མཐར་འཇུག་སྟེ། དཔེར་ན། ཀུནད། བསྒྱུརད།  བསྩལད། ལྟ་བུ་དང་ས་ནི་རྗེས་འཇུག་ག་ང་བ་མ་བཞིའི་མཐར་འཇུག་སྟེ། དཔེར་ན། ཕྱོགས། གངས། སྐྱབས། འཇོམས་ལྟ་བུའོ། །     ཡང་འཇུག    རྗེས་འཇུག་བཅུ་བོ་དེའི་ནང་ནས་ད་ས་གཉིས་ནི་རྗེས་འཇུག་གི་ཡང་རྗེས་སུ་འཇུག་པས་ན་ཡང་འཇུག་ཅེས་ཟེར་རོ། །ཡང་འཇུག་ད་ས་གཉིས་ནི་རང་གི་འཇུག་ཡུལ་རྗེས་འཇུག་གི་རྗེས་སུ་མིང་དང་། འདས་ཚིག་དང་།    སྐུལ་ཚིག་བཅས་ལ་འཇུག་སྟེ།    དཔེར་ན།ཡང་འཇུག་ད།       ༡) མིང་།    ཐརད་པ།     ཕ་རོལད་དུ།   ཀུནད་ཏུ།    ཕར་ཕྱིནད།  འོནད་ཀྱང་།  ཤིནད་ཏུ། འབྱོརད་པ། གསལད། ལྟ་བུའོ། །       ༢) འདས་པ། བསྐྲུནད།   བསྟནད།   བཏོནད།    བཀརད།〔ད་དྲག〕 བཞརད།   བསྐོལད།   བཀྲོལད།    བཙལད། ལྟ་བུའོ། །         ༣) སྐུལ་ཚིག སྐྲུནད་ཅིག སྟོནད་ཅིག  ཐོནད་ཅིག   སྒྱུརད་ཅིག   གཅོརད་ཅིག ཁྲོལད་ཅིག  སྐྱོལད་ཅིག སྟུནད་ཅིག ལྟ་བུའོ། །ཡང་འཇུག་ས།          ༡)མིང་།   སྐྱབས་མགོན། སྙན་གྲགས། སྙན་དངགས།  མཚམས་སྦྱོར། འབངས་མི། མི་དམངས། ཚུལ་ཁྲིམས། བོད་ལྗོངས། ལྟ་བུའོ།     ༢) འདས་པ། བསྒྲུབས། བསྒྲུབས། བསྒྲིགས།   བསྐྱུངས།〔ས་དྲག〕     ལྟ་བུའོ། །        ༣) སྐུལ་ཚིག སྒྲུབས་ཤིག སྒོམས་ཤིག སྒྲིགས་ཤིག ལྟ་བུའོ། ། ད་དྲག་ཅིའི་ཕྱིར་བསྡུས་པ་ཡིན།     སྔོན་གྱི་དུས་སྦྱོར་བ་དག་པས་ད་དྲག་ཡོད་མེད་ཤིན་ཏུ་གསལ་ཞིང་། དེའི་ཐོབ་ཚུལ་ལ་མནོ་བསམ་གཏང་མི་དགོས་ཤིང་།   དཔེ་བཤུས་ཀྱི་དུས་སུ་ཡིག་ཚོགས་བསྐྱུངས་ཤིང་ཟོར་ཡང་བ་དང་།   ས་དྲག་བཞིན་དུ་བསྡུས་ཀྱང་དོན་ལ་འགྱུར་བ་མི་འབྱུང་བའི་ཕྱིར་རོ། །སྔོན་གྱི་དུས་སུ་ད་དྲག་ཡོད་པ་དཔེར་ན།  ༼ཏུན་ཧོང་ཡིག་རྙིང༽དུ།   “བཀའ་སྩལད་བས་མཇལ་ཏེ”ཞེས་པ་ལྟ་བུའོ། །ཡང་འཇུག་གཉིས་ཤུགས་བསྟན་ཡིན་པ་ཅི་ལྟར་ཤེས་ཐུབ།       ཡང་འཇུག་གཉིས་སུམ་རྟགས་གཞུང་དུ་དངོས་སུ་མ་བསྟན་ཀྱང་།  ༼སུམ་ཅུ་པའི༽རྩ་ཚིག་ཏུ།   “བསླབ་པ་ཀུན་གྱི་གཞི་འཛིན་ཅིང་། །”ཞེས་དང་།    “སྡེབ་སྦྱོར་ལེགས་མཛད་མཁས་རྣམས་དང་། །”ཞེས་པས་ཤུགས་སུ་བསྟན་ཡོད་པ་ཤེས་སོ། །