༄༅།།གཡག་ལུག་ར་ཕག་གི་གཏམ་རྒྱུད།
《གཡག་ལུག་ར་ཕག་གི་གཏམ་རྒྱུད་དགེ་སྡིག་ཡོན་པོ་སྲོང་བའི་ཐིག་ཤིང་ཀུན་རྨོངས་སྟུག་པའི་གཉིད་ལས་སློང་བའི་སྒྱུར་མའི་གླུ་དབྱངས་》ཞེས་བྱ་བའི་རྩོམ་པ་པོ་ནི། ཀུན་མཁྱེན་སྐུ་ཕྲེང་གསུམ་པ་བློ་བཟང་ཐུབ་བསྟན་འཇིགས་མེད་རྒྱ་མཚོའི་（སྤྱི་ལོ་1792-སྤྱི་ལོ་1855）ཡོངས་འཛིན་དཀོན་མཆོག་རྒྱ་མཚོ（སྤྱི་ལོ་1791-སྤྱི་ལོ་1858）ཡིན་ལ། བསང་ཆུ་དང་ཉེ་བའི་ཡུལ་དུ་འཁྲུངས་ཤིང་དགུང་ལོ་ལྔ་པར་བླ་བྲང་བཀྲ་ཤིས་འཁྱིལ་ནས་རབ་ཏུ་བྱུང་། མཁས་པའི་ཕུལ་དུ་གྱུར་ནས་ཡུན་རིང་སྒྲུབ་པ་མཛད། ཁྲི་རབས་ཞེ་གཅིག་པ་ཡིན།
གཏམ་རྒྱུད་དེའི་བརྗོད་བྱ་ནི།   སྔོན་རོང་འབྲོག་གླིང་གསུམ་འདུས་པའི་བཞི་མདོ་ཞིག་ན་ཨ་ཕོ་ཉི་མ་མགོན་ཚང་ཞེས་པའི་ཁྱིམ་ཚང་ཕྱུག་པོ་ཞིག་ཡོད་པ་དེ་ལ་རྟ་ནོར་ལུག་ར་ཕག་སོགས་སྒོ་ཕྱུགས་ཀྱང་གཞན་ལས་ཆེས་མང་བ་ཞིག་ཡོད་པའི་ཁྱུ་ན། གཡག་འབྲོང་ཚ་རོག་པོ། ལུག་གཡང་དཀར་འབའ་འབའ།   ར་ཙེ་རེ་སོག་དཀར།   ཕག་ལོ་ལོ་ཅོ་ཟེར་བ་ཤིན་ཏུ་ཚོ་བ་འགའ་ཡོད། དུས་གཅིག་ན་ཁྱིམ་དེར་བླ་མ་འགྲོ་བའི་མགོན་པོ་ཟེར་བ་འཁོར་དང་བཅས་པ་འབྲུ་བསོད་དུ་ཕེབས་བྱུང་བ་ན། ཁྱིམ་དེའི་གཡོག་པོ་མོན་པ་ཁ་བོ་ཆེ་ཟེར་བ་དེས་བླ་མ་ལ་དམར་གྱི་གསོལ་བ་འདྲེན་ཕྱིར་ཕག་བཤའ་རྩིས་བྱས་པ་ན། ཕག་གིས་བླ་མ་ཐུགས་རྗེ་ཅན་དེས་སྲོག་བསྐྱབ་ཨེ་ཡོང་སྙམ་སྟེ་ངར་སྐད་བཏོན། རྐང་ལག་གིས་གར་འཁྲབ། མཇུག་མས་ས་བརྡུངས་ཀྱང་བླ་མ་དཔོན་གཡོག་གིས་མར་གྱུར་ནམ་མཁའི་མཐའ་དང་མཉམ་པའི་དོན་དུ་ཞེས་པ་ཞིག་གསུང་ཞོར་ལ་སྤྱན་ཟུར་གཟིགས་པ་ཙམ་ལས་མ་མཛད། དེའི་མུར་ལོ་ལོ་ཅོ་དེ་ཉིད་སྙིང་རྗེ་རྗེའི་ངང་དུ་འཆི་བའི་དུས་བྱས་སོ། བླ་མ་འཁོར་བཅས་ཀྱིས་དམར་གསོལ་ཐུགས་ཚིམས་པ་ཞིག་བཞེས།   ཕུག་ནོར་གྱ་ནོར་པ་ནི་བསྣམས། ཨ་ཕོ་ཉི་མ་མགོན་གྱིས་འདི་ཕྱི་དགེ་བའི་སྐྱབས་འཇུག་ཞུས་པ་ལ་དབུ་ལྕོག་ལྡེམ་ལྡེམ་མཛད་རྗེས་ཕེབས་སོང་ངོ་། 
ཕྱི་ཉིན་ཡང་མི་ཚང་དེར་སྔགས་པ་བདུད་འདུལ་རྡོ་རྗེ་ཆེ་མཆོག་བྱ་བ་དཔོན་གཡོག་དང་བཅས་ཕེབས་བྱུང་བ་དང་ཆབས་ཅིག་དྲང་སྲོང་ཐར་པའི་རྒྱལ་མཚན་དུ་འབོད་པ་ཞིག་ཀྱང་ཕེབས་བྱུང་བ་ལ། ཁྱིམ་དེས་སྔོན་ལྟར་དམར་གྱི་མཆོད་པ་ལ་གཡག་ལུག་ར་གསུམ་བཤའ་བར་རྩོམ་པ་ན་ར་རྩེ་རེ་དང་ལུག་གཡང་དཀར་གཉིས་ཀྱི་སྙིང་རྗེ་རྗེའི་ངང་དུ་སྲོག་ལས་ཐར་བར་སྐྱབས་བཅོལ་ཞུས་པ་ལ་སྔགས་པ་འཁོར་བཅས་སྙིང་ནས་མ་འཐད་ཀྱང་། དྲང་སྲོང་ཐར་རྒྱན་གྱིས་སྔགས་འཁོར་དང་ཡོན་བདག་ཚོ་ལ་ཆོས་དང་ཆོས་མིན་གྱི་གནས་ལུགས་ངོ་སྤྲད་པས་དེ་རྣམས་ཀྱིས་སྲོག་གཅོད་ཀྱི་སྡིག་ལས་སྤངས། གཡག་ལུག་ར་རྣམས་ཚེ་ཐར་ལ་བཏང་ཚུལ་བསྟན་ཏེ་མཇུག་བསྡུས་ཡོད།