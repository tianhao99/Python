རྒྱང་དུ་གྱེས་པ།༼༡༽
སྟག་འབུམ་རྒྱལ།
༼༡༽      གློ་བུར་བའི་འཚུབ་མ་ཞིག་ལྡང་སྟེ་ཚགས་པར་རལ་བོ་དེ་ས་རྡུལ་ཞིག་དང་ལྷན་དུ་ཁོའི་མདུན་དུ་འཕངས་བྱུང་བ་དང༌།དེ་མ་ཐག་ཏུ་འཚུབ་མ་དེའི་རྒྱུན་མཇུག་མ་རྫོགས་པ་ལྟར་བསེར་བུ་བྲེལ་མོ་ཞིག་རྒྱུན་མ་ཆད་པར་གཡུགས་མགོ་བརྩམས་བྱུང་བས་མཐའ་འཁོར་གྱི་རྩི་ཤིང་དག་གི་མགོ་ལྕོག་ཤར་ལྷོའི་ཕྱོགས་སུ་བསྟན་ཏེ་ཤིག་ཤིག་ངང་གཡོ་འགུལ་བྱེད་མགོ་བརྩམས་བྱུང་བས་ཆུ་སྒྲ་ལྟ་བུའི་ཤང་སྒྲ་ཞིག་ཀྱང་རྒྱང་རིང་ནས་ཐག་ཉེར་སླེབས་ཀྱིན་པའམ་ཡང་ན་འགྲམ་རོལ་བརྒྱུད་ནས་ཕར་ཕྱོགས་སུ་འགྲོ་བཞིན་པ་ལྟར་རྣ་ལམ་དུ་གྲགས་མགོ་བརྩམས་བྱུང༌།   ཚགས་པར་རལ་བོ་དེ་ཁོའི་མདུན་ཐད་དུ་ཐོན་འཕྲལ་སླར་ཡང་ཁོ་དང་འབྲལ་མི་འདོད་པ་ལྟར་ཕར་ཡོ་ཚུར་ཡོ་བྱེད་འགའ་བྱས་ཏེ་བསྐོར་རྒྱག་བྱེད་ཀྱིན་འདུག    ཁོས་གཞི་ནས་ཆིག་ལབ་ཀྱི་ཚུལ་དུ“ཡང་རླུང་མགོ་ལངས་བྱུང་བ་འདྲ”སྙམ་སྟེ་ཡར་ལངས་ནས་ལུག་ཁྱུའི་ཕྱོགས་སུ་བལྟས་པ་ན་ལུག་ཁྱུ་ནི་རླུང་ལྡང་མིན་ལ་སེམས་ཁུར་ཅི་ཡང་མེད་པའི་ངང་རང་སར་བཀྲམ་སྟེ་རྩྭ་ལ་རོལ་གྱིན་འདུག་པས་སེམས་བག་ལྷོད་པར་གྱུར། ཁོ་སླར་ཡང་སྔར་མལ་དུ་སར་བཙོག་ནས་ལུས་པོ་ཇེ་བདེར་བཏང་ཞིང་མགོ་བོ་གོང་བའི་ནང་དུ་འཛུལ་ཙམ་བྱས་ནས་སྣ་གླུ་ཞིག་ལེན་བཞིན་བསྡད།   ཁོས་ལེན་གྱིན་པའི་གླུ་དེའི་ནང་དོན་ནི་འདི་འདྲ་ཡིན་ཏེ།                   “རྟ་དྲན་པའི་ལོ་རྒྱུས་བཤད་ཀིན་མེད།།                        རྟ་དྲན་པའི་ལོ་རྒྱུས་བཤད་རྒྱུ་ན།།                       སྲབ་སིལ་མའི་མགོ་ལོང་སྟོང་བ་རེད།།                        སྒ་ལྷུ་བཞིའི་ངོ་ཡ་འཁྱག་པ་རེད།།                   ... ...”   ཁོས་ཐེངས་ག་ཙམ་ལ་གླུ་འདི་བསྐྱར་བཟླས་ཀྱིས་བླངས་མྱོང་བ་ཁོ་རང་ཉིད་ཀྱིས་ཀྱང་མི་     རྟོགས་ཏེ།ནམ་རྒྱུན་རང་ཉིད་གཅིག་པུ་ལུག་རྫིར་སྡོད་དུས་གླུ་འདི་རང་དབང་མེད་པར་མགྲིན་པ་ནས་བརྡོལ་ཡོང་ལ། གླུ་ངག་དེ་ནི་ཁོའི་གློ་སྙིང་གི་གཏིང་འོག་ནས་ཡོང་བའི་གཟུགས་མེད་ཀྱི་ཕོ་ཉ་ཞིག་དང་འདྲ་བར་མགྲིན་པའི་བང་རིམ་བརྟོལ་ཏེ་རི་ཆུ་དང་རྩྭ་ཐང་བརྒལ་ཏེ་ཕྱོགས་མ་ངེས་པའི་རྒྱང་རིང་གི་ཁོ་མོའི་ཕྱོགས་སུ་འཕུར་འགྲོ་ལ།གླུ་བླངས་ཚར་རྗེས་སྔར་བཞིན་ཁེར་རྐྱང་དང་ཁུ་སིམ་ངང་སྡོད་དུས་སུ་མིག་ལམ་དུ་སླར་ཡང་ཚེ་རིང་སྒྲོལ་མ་དགོད་བཞིན་དུ་ཁོ་རང་ལ་ལྟ་དུས་ཀྱི་སེམས་སྲེག་པར་བྱེད་པའི་མིག་མདངས་དེ་ཤར་ཡོང་གིན་འདུག           ཁོ་དང་ཚེ་རིང་སྒྲོལ་མ་གཉིས་ཀ་རྫོང་མཁར་དུ་ངོ་འཕྲད་དུས་ནི་ལོ་གཉིས་ཡར་སྔོན་གྱི་དཔྱིད་ཀའི་ཉིན་ཞིག་ཡིན། ཉིན་དེར་ཁོ་ཡང་ཏག་ཏག་ཐོག་དང་བོར་རྫོང་མཁར་དུ་ལུག་གཉིས་བཙོང་དུ་སོང་བ་རེད། ཁོ་རང་ཡུལ་ནས་ཡོང་ཁར་ཨ་ཕས་ལས་བཅོལ་བྱས་པ་ནི“ཡུལ་དུ་བཟའ་ཕྱེ་ཚར་གྱིན་འདུག་པས་ལུག་གཉིས་བཙོངས་ཏེ་བཟའ་ཕྱེ་ཉོས་ལ་ཤོག་ཅིག”ཅེས་པ་དེ་རེད།           ཉིན་དེའི་གནས་ཚུལ་ད་ལྟ་ཡང་ཁོས་གཅིག་གཅིག་གཉིས་གཉིས་བྱས་ཏེ་བརྗོད་ཆོག་ཆོག་འདུག་སྟེ།ཁོ་རང་རྫོང་མཁར་དུ་ཐོན་ནས་ལུག་གཉིས་ཀ་རླངས་འཁོར་ལས་སར་བླངས་མ་ཐག་གཡས་གཡོན་གྱི་སྲང་ལམ་ནས་ཁ་ཆེ་བ་འགའ་གློ་བུར་དུ་ཀི་སྒྲ་དང་བཅས་བརྒྱུགས་ནས་ཡོང་སྟེ་ཧབ་ཐོབ་བྱེད་པའི་ཚུལ་གྱིས་བསྐོར་བྱུང་བས། ཁོ་རང་ལ་རང་དབང་མེད་པར་སྐྲག་སྣང་ངམ་འཚབ་སྣང་ཞིག་སྐྱེས་སུ་བཅུག་བྱུང་མོད། རིམ་བཞིན་དུ་ལུག་འཚོང་བ་གཞན་དག་གི་གན་དུ་ཡང་དེ་ལྟར་བརྒྱུགས་འགྲོ་མཐོང་ནས་སེམས་གཞི་ནས་བདེ་ལ་བབས་ཤིང་ལུག་གཉིས་ཀ་ལམ་འགྲམ་དུ་འདེད་ཐབས་བྱས།བསྡད་ཀྱིན་དུ་ལུག་འཚོང་མཁན་ཇེ་མང་དུ་གྱུར་བ་དང་བསྟུན་ནས་ལུག་ཉོ་མཁན་གྱི་ཁ་ཆེ་བ་ཇེ་མང་དུ་གྱུར་སོང་ལ།འགའ་རེས་ལུག་གཉིས་ཀའི་ཚང་ར་དང་བྲང་ལ་ལག་པས་མྱངས་ཏེ་ཉམས་ཞིབ་བྱེད་པ་དང་ལ་ལས་ལུག་གི་ཤ་ཤེད་ལ་བསྟོད་བསྔགས་བྱེད་ཀྱིན་འདུག ལུག་ལ་ཤེད་མོང་མེད་པ་ག་ལ་སྲིད། ཁོ་རང་སློབ་གྲྭ་ནས་ཕྱིར་ཡུལ་དུ་བྲོས་ཡོང་བ་ནས་བཟུང་དབྱར་དགུན་སྟོན་དཔྱིད་མེད་པར་རྩྭ་གར་ཡོད་དང་ཆུ་གང་བཟང་དག་ཏུ་ལུག་ཁྱུ་འཚོ་སྐྱོང་བྱས་ཏེ་ཡོང་བ་རེད་ཅིང་སྡེ་བའི་མི་ཐམས་ཅད་ཀྱིས་ཁོ་རང་ལུག་རྫི་དཔེ་མེད་ཅིག་རེད་ཅེས་བསྟོད་པ་བྱས་པ་ཡང་བགྲངས་ཀྱིས་མི་ལངས་པ་རེད། དེ་བས་ཁོ་དང་ལུག་ཁྱུའི་བར་ལ་ཡང་རིམ་བཞིན་དུ་དགར་ཐབས་མེད་པའི་བརྩེ་དུང་ཞིག་ཆགས་ཏེ་དུས་རྒྱུན་དུ་ལུག་ཁྱུ་ལྟོགས་པ་ལས་རང་ཉིད་ལྟོགས་ཀྱང་བཟོད་སྙམ་པའི་འཆར་སྣང་དེ་སྐྱེས་འོང་བ་དང་ལན་རེར་ལུག་རེ་ལ་ནད་རྟགས་འདྲ་བྱུང་ཚེ་ཡང་ཁོ་རང་ནམ་གང་བོར་གཉིད་མི་ཁུགས་པར་འགྱུར་གྱིན་ཡོད་ལ།   ཐ་ན་ད་ནངས་ལུག་གཉིས་ཀ་བཙོང་དགོས་ཟེར་དུས་ཀྱང་ཁོའི་སེམས་ཀྱི་གཏིང་རིམ་ཞིག་ཏུ་ད་དུང་ལུག་འདི་གཉིས་བཙོང་བར་ཕངས་སེམས་ཤིག་སྐྱེས་ཀྱིན་ཡོད།སྐབས་འདིར་ཁོའི་སེམས་ལ་རྒན་པ་དག་གིས་ནམ་རྒྱུན་ལུག་གི་ཤ་ཤེད་ལ་གང་བྱུང་དུ་ལག་པས་མྱངས་ན་ཤ་ཤེད་ལྷུང་བ་རེད་ཟེར་གྱིན་པ་དྲན་ནས་ཁ་ཆེ་འདི་དག་གིས་ལུག་ལ་གང་འདོད་ལྟར་རེག་རེག་བྱེད་པར་སེར་སྣ་ཞིག་སྐྱེས་པའི་ཞོར་དུ་ཁོ་ཚོས་གོང་ཆེན་བྱིན་ནས་ཉོ་ངེས་རེད་སྙམ་པའི་ཡིད་ཆེས་ཞིག་ཀྱང་སྐྱེས་པར་གྱུར།          “ལུག་ལ་ཤེད་མོང་འདུག ཨ་རོགས། ལུག་བཙོང་རྒྱུ་ཨེ་ཡིན”ཁ་ཆེ་རྒད་པོ་ཞིག་གིས་དགོད་བཞིན་དུ་ཁོ་རང་ལུག་འཚོང་དུ་ཡིན་པ་ཤེས་ན་ཡང་མ་ཤེས་པའི་ཚུལ་གྱིས་ཁོ་ལ་དྲང་མོ་མིན་པའི་བསྐོར་བའི་སྒོ་ནས་དྲི་བ་དེ་བཏོན་བྱུང༌། “ལུག་བཙོང་མིན་ལ་ངས་ད་དུང་འདང་རྒྱག་དགོས་རྒྱུ་རེད”ཁོས་ཀྱང་དགོད་བཞིན་དུ་རྒད་པོ་དེ་ལ་དྲང་མོ་མིན་པའི་ལན་དེ་བཏབ།ཁོའི་སེམས་ལ་ཁྱོད་ཀྱིས་སྐད་ཆ་བསྐོར་ནས་བཤད་ན་ངས་ཀྱང་བསྐོར་ནས་བཤད་ཆོག གང་ལྟར་ངས་ཁྱོད་ལ་སྒོར་མོ་སློང་དགོས་པ་མ་རེད་ལ་རྒྱ་ལ་སློང་དགོས་པའི་དབང་དུ་བཏང་ན་ཡང་ཁྱོད་ཀྱིས་སྟེར་མི་སྲིད་པས་ཕར་ལ་གུས་གུས་ཞུམ་ཞུམ་བྱེད་དོན་མི་འདུག་སྙམ་ནས་ཧ་ཅང་སྒམ་བརླིང་གི་ཉམས་ཤིག་བསྟན་ནས་ཁོ་ཚོའི་རྣམ་འགྱུར་ལ་བལྟས།           རྒད་པོ་དེ་ཡང་བསྐྱར་མི་དགོད་པར་ཅུང་གཟབ་ནན་དུ་གྱུར་སོང༌།ཁོས་ཧ་ཅང་ཉོ་མི་ཉོ་མེད་པའི་བཟོ་ལྟ་ཞིག་བསྟན་ནས་ཁོའི་ཕུ་ཐུང་ནས་ཕར་འཐེན་ཞིང་ལག་གཡས་པ་ལྭ་བའི་ཐུ་འོག་ཏུ་བཅུག་སྟེ“ཡ། ག་ཚོད་བྱས་ནས་བཙོང་རྒྱུ། ངེད་གཉིས་ཚོང་ཨེ་འགྲིག་པར་བལྟ”ཟེར།           ཁ་ཆེ་བ་དག་གིས་དེ་ལྟར་ཚོང་ཕུ་ཐུང་ནང་ནས་གཏམས་ཀྱིན་པ་དེ་སྔ་ཁོས་ཀྱང་མཐོང་མྱོང་མོད། དེའི་གསང་བརྡ་ཇི་ལྟར་སྟོན་དགོས་པ་གསལ་བོར་མི་ཤེས་པས་ཕྱིར་བཤོལ་གང་ཐུབ་བྱས་ནས་ལུག་གཉིས་ལ་ལྟ་བཞིན་དུ“ཚོང་སྐད་ཆ་བཤད་ནས་གཏམས་ཆོག་པ་རེད”ཅེས་བཤད།            ཁོའི་སེམས་ལ་ཅུང་ཙམ་བསྡད་ན་ཉོ་མི་སྔར་ལས་མང་བས་གོང་ཚོད་ཀྱང་དེ་བཞིན་ཇེ་མཐོར་བཏང་ཆོག་སྙམ།   འོན་ཀྱང་ཁ་ཆེ་བ་དག་གི་རོགས་རམ་འོག་ཁོས་ལུག་གཉིས་ཀ་དེད་དེ་སྒེར་ཚོང་ཁྲོམ་རའི་ཁ་གཏད་ཀྱི་རྒྱབ་ངོས་སུ་ཡོད་པའི་སྐམ་ལུག་ཉོ་ཚོང་བྱེད་ས་དེར་ཐོན་དུས་ཁོ་རང་ཧ་ལས་པར་གྱུར་སོང༌།འདི་ནི་སྐམ་ལུག་ཉོ་ཚོང་བྱེད་ས་ཙམ་ག་ལ་ཡིན།འགྲམ་ཞིག་ཏུ་གཞན་གྱིས་བཙོངས་པའི་ནོར་ལུག་དག་སྐོར་དང་སྐོར་བྱས་ཏེ་ལྕགས་དྲར་བཙུད་ནས་བཙོན་མ་བཞིན་དུ་འབྲོ་ས་མེད་པར་བྱས་ཡོད་པ་དང༌།དེ་མིན་གྱི་ལྷས་སྐོར་ཧྲིལ་བོ་བཤས་ར་ཡིན་པ་སྟེ།གང་ས་གང་དུ་ལུག་ཤ་དང་སྐམ་ཤ་མང་བོ་གདང་ལ་བཀལ་ཏེ་ངང་ཤར་རེ་བཤམས་ཡོད་པའི་ཁར་ས་ངོས་ཧྲིལ་བོ་ཁྲག་དམར་གྱིས་བརྫིས་ཏེ་གཤིན་རྗེའི་ཡུལ་དུ་ཐོན་པ་ལྟར་དམར་ཉོག་གེར་འདུག་པ་དང༌། ད་དུང་ཁ་ཆེ་པ་འགའ་རེས་སྤྱང་ཀའི་ཁ་ནང་དུ་ལུ་གུ་ཤོར་བ་ལྟར་ནོར་ལུག་དག་སྐད་ཅིག་ཉིད་ལ་དྲུད་དེ་ས་རུ་བསྒྱེལ་ཞིང་དེ་མ་ཐག་ཏུ་གྲི་ཕྱུངས་ནས་གསོད་པའི་ལས་ལ་བྲེལ་གྱིན་འདུག   ད་སོ་མར་གསོད་དུ་འཁྲིད་པའི་ནོར་ལུག་དག་འདར་སིག་སིག་ཏུ་མིག་ནང་དུ་མཆི་ཞགས་འཁྱིལ་ཏེ་སྲོག་བསྡོས་སྒོས་ཕྱིར་འཐེན་པར་བྱེད་ཀྱིན་ཡོད་ཀྱང་ར་བ་འདིའི་ནང་དུ་སླེབས་ཚེ་ཁོ་ཚོར་ངོ་རྒོལ་ཇི་ལྟར་བྱས་ཀྱང་ཐར་བའི་ས་ཞིག་མེད་པ་ག་ལ་ཤེས་ཨང༌།ལྕགས་དྲར་བཙུད་ཡོད་པ་དང་ད་སོ་མར་འཚོང་དུ་ཁྱེར་ཡོང་བའི་ནོར་ལུག་དག་གིས་མིག་མདུན་ན་ཁོ་ཚོའི་རིགས་དུ་མ་གསོད་གཏུབ་བྱེད་ཀྱིན་པའི་རྣམ་པ་སྐྱི་གཡའ་བ་དེ་ལ་ལྟ་བཞིན་དུ་འདར་སིག་སིག་བྱེད་ཀྱིན་འདུག་པས།    ཕར་བལྟས་ཚོད་ཀྱིས་མི་འགྱངས་པར་རང་ཉིད་ཀྱི་མགོ་ལ་ཡང་འཇིགས་སྐྲག་དམར་བོ་དེ་སླེབས་དགོས་པ་ཤེས་ཀྱིན་པ་ལྟར་སྣང༌།           དེ་གར་ཐོན་འཕྲལ་ཁོ་རང་ནི་རང་དབང་མེད་པར་ཧང་སང་སྟེ་ཁ་གདངས་པར་གྱུར།ལུག་ཉོ་བའི་ཁ་ཆེ་དག་གིས་ཁོ་རང་གཡས་འཐེན་གཡོན་འཐེན་བྱས་ཏེ་གོང་གཏམས་པའི་སྐད་ཆ་སྣ་ཚོགས་བཤད་ཀྱིན་འདུག་ཀྱང་ཁོས་རྣ་བས་ཅི་ཡང་གོ་ཡིན་མི་འདུག   མཇུག་མཐར་ཁོའི་རྣམ་ཤེས་གཞི་ནས་ཕྱིར་ཁོའི་ལུས་སྟེང་དུ་ཞུགས་པ་ལྟར་གྱུར་སོང༌།ཁོས་ཕྱིར་འཁོར་ཏེ་རང་ཉིད་ཀྱི་ལུག་གཉིས་ཀར་ལྟ་ཙམ་བྱས་པ་ན།ལུག་གཉིས་ཀས་ནི་མིག་མདུན་གྱི་རྣམ་པ་འཇིགས་རུང་དེ་མཐོང་བས་སྐྲག་སྟེ་ཕལ་ཆེར་རང་ཉིད་ཀྱི་བདག་པོ་སུ་ཡིན་ངོས་འཛིན་ཐུབ་ཀྱིན་པ་བཞིན་དུ་རང་དབང་མེད་པར་ཁོ་རང་གི་གམ་དུ་འཁྲི་ཡོང་ཞིང༌།ཁོའི་སློག་པའི་ཐུ་བར་མགོ་བོ་གཏད་ནས་འགུལ་མི་ཕོད་པར་འདར་སིག་སིག་བྱེད་ཀྱིན་འདུག་ལ་མིག་འོད་ཀྱི་ཁྲོད་དུ་ཧ་ཅང་ཤུགས་ཟད་ཅིང་རེ་ཐག་ཆད་པའི་རྡུལ་ལོང་སྐྱ་བོ་ཞིག་འཐིབས་འདུག   ཁོས་ཡ་ང་བའི་རྣམ་པ་འདི་དག་མཐོང་འཕྲལ་ཚང་མ་སྲོག་ལྡན་རེད་པས་འདི་ལྟར་བྱེད་དགོས་དོན་མི་འདུག་ཨང་སྙམ་བཞིན་དུ་ལུག་གཉིས་བཙོངས་པར་སེམས་ཀྱིས་མི་བཟོད་པར་གྱུར།