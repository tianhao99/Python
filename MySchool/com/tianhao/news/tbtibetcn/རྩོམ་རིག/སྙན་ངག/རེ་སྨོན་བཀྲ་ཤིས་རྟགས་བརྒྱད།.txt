རེ་སྨོན་བཀྲ་ཤིས་རྟགས་བརྒྱད།
—ན་ཆུང་བྱིས་པའི་དུས་ཆེན་ལ། ཤེས་བྱའི་དུས་སྟོན་རིན་ཆེན་གདུགས་དཀར་ལ།། ན་ཆུང་བྱིས་པའི་བློ་གྲོས་གསེར་ཉའི་གར།། བསྒྱུར་བའི་སྙན་དབྱངས་གཡས་འཁྱིལ་དུང་གི་སྒྲས།། དགེ་སློབ་མཛའ་བརྩེའི་དཔལ་བེའུའི་རི་མོར་བསྟོད།།  བོད་ཀྱི་སློབ་གསོའི་རྒྱལ་མཚན་མཁར་བསྒྲེངས་ཏེ།། སློབ་དཔོན་དམ་པས་ཤེས་བྱའི་འཁོར་ལོ་མཆོག། བསྐོར་བས་བློ་གསལ་ཡིད་ཀྱི་བུམ་བཟང་ལས།། རིག་པའི་པད་དཀར་འདབ་སྟོང་གྲོལ་བར་ཤོག།  ཤེས་རིག་ཉིན་བྱེད་འབུམ་གྱི་འོད་སྟོང་གིས།། མ་རིག་རྨོངས་པའི་སྨག་ཆེན་མཐར་སྤྲད་དེ།། གངས་ལྗོངས་ཤེས་བྱའི་སྐྱེད་ཚལ་ཡངས་པོ་རུ།། གནའ་དེང་རིག་པའི་མེ་ཏོག་བཞད་གྱུར་ཅིག།  རྟགས་བརྒྱད་རི་མོར་སྦྱར་བའི་རེ་སྨོན་འདི།། སྙན་ཚིག་ལོ་མའི་རྒྱན་གྱིས་མ་ཕྱུག་ཀྱང་།། རང་རིགས་ཁ་བ་ཅན་ལ་ལྷག་བསམ་གྱིས།། སྨྱུ་གུའི་རྩེ་མོས་ཟ་སར་འཕྲུག་པ་ཙམ།།  ཨེ་མ་བྱིས་པའི་དུས་སྟོན་མཁའ་ལ་བཀྲ།། ཨེ་མ་བྱིས་བློའི་དྭངས་གཙང་དགེ་བས་ཤིས།། ཨེ་མ་བྱིས་དུས་རྨི་ལམ་འགྲུབ་ཅིང་བདེ།། ཨེ་མ་ཁ་བའི་བྱིས་པའི་འདུན་མ་ལེགས།།