༄༅།།《དགེ་ལྡན་ལེགས་བཤད》
དོན་ཚན་དང་པོ། 《རྩོམ་པ་པོའི་ལོ་རྒྱུས་མདོར་བསྡུས་》
《དགེ་ལྡན་ལེགས་བཤད》ཀྱི་རྩོམ་པ་པོ་ནི་པཎ་ཆེན་བསོད་ནམས་གྲགས་པ（1478-1554）སྟེ། ཁོང་ནི་བོད་དབུས་གཙང་ལྷོ་ཁ་རྩེད་ཐང་དུ་སྐུ་འཁྲུངས། ཆུང་ངུའི་དུས་ནས་རབ་ཏུ་བྱུང་སྟེ་རྩེད་ཐང་དགོན་པར་ཚོགས་ཞུགས་ཀྱིས་ཡི་གེ་འབྲི་ཀློག་སོགས་ལ་སྦྱངས་པ་མཛད། དགུང་ལོ་བཅུ་དྲུག་གི་སྐབས་སུ་ལྷ་སར་ཕེབས་ཏེ་སྔ་ཕྱིར་སེ་ར་ཐེག་ཆེན་གླིང་དང་། རྒྱུད་སྟོད་གྲྭ་ཚང་དུ་ཞུགས་ནས་མདོ་སྔགས་རིག་གནས་དང་བཅས་པའི་གཞུང་ལུགས་མཐའ་དག་ལ་སྦྱངས་པ་མཐར་ཕྱིན་པ་མཛད་པས་མཁས་པའི་གྲགས་པ་འབར།
དགུང་ལོ་སོ་བཞི་པར་རྒྱུད་སྟོད་གྲྭ་ཚང་གི་སློབ་དཔོན་གྱི་ཁྲིར་ཕེབས་ནས་ལོ་བཅུ་བཞིའི་རིང་རྒྱུད་ཀྱི་འཆད་ཁྲིད་གནང་། དགུང་ལོ་ཞེ་བརྒྱད་པར།   ༧རྒྱལ་དབང་དགེ་འདུན་རྒྱ་མཚོའི་བཀའ་ལྟར་འབྲས་སྤུངས་བློ་གསལ་གླིང་གྲྭ་ཚང་གི་མཁན་པོ་ལོ་ལྔར་མཛད། དགུང་ལོ་ང་གཉིས་པ་སྟེ།   སྤྱི་ལོ་1529ལོར། དགའ་ལྡན་གྱི་ཁྲི་ཐོག་བཅོ་ལྔ་པར་ཕེབས་ཏེ།   ལོ་བདུན་ལ་མདོ་སྔགས་ཀྱི་འཆད་ཁྲིད་བསྐྱངས།   དགུང་ལོ་རེ་དྲུག་པར་རེ་ཞུས་བཞིན་ལོ་ངོ་བཞིའི་རིང་ལ་འབྲས་སྤུངས་སྤྱི་མཁན་མཛད།   སྐབས་དེར།   ༧རྒྱལ་དབང་སྐུ་ཕྲེང་གསུམ་པ་བསོད་ནམས་རྒྱ་མཚོའི་དགེ་བསྙེན་གྱི་སློབ་དཔོན་ཡང་མཛད། དགུང་ལོ་རེ་དགུ་པ་ནས་དགུང་ལོ་དོན་བདུན་བར་སེ་རའི་མཁན་པོ་མཛད།
 རྗེ་འདི་པར་གསུང་རྩོམ་པོད་དྲུག་ཡོད་ཅིང་།   དེའི་ཁྲོད་དུ་《རྒྱུད་སྡེ་སྤྱིའི་རྣམ་བཤད》སོགས་མདོ་སྔགས་ཀྱི་གཞུང་ལས་བརྩམས་པའི་བསྟན་བཅོས་མང་པོ་དང་།   《བཀའ་གདམས་གསར་རྙིང་གི་ཆོས་འབྱུང་ཡིད་ཀྱི་མཛེས་རྒྱན》དང་། 《དེབ་ཐེར་དམར་པོ་གསར་མ》《བསྟན་རྩིས་རིན་ཆེན་ཕྲེང་བ》།《དགེ་ལྡན་ལེགས་བཤད》སོགས་ལོ་རྒྱུས་དང་། བསྟན་རྩིས། རྩོམ་རིག་ལ་སོགས་པའི་སྐོར་གྱི་བསྟན་བཅོས་ཀྱང་དུ་མ་ཞིག་ཡོད།༄༅།།《དགེ་ལྡན་ལེགས་བཤད》
དོན་ཚན་དང་པོ། 《རྩོམ་པ་པོའི་ལོ་རྒྱུས་མདོར་བསྡུས་》
《དགེ་ལྡན་ལེགས་བཤད》ཀྱི་རྩོམ་པ་པོ་ནི་པཎ་ཆེན་བསོད་ནམས་གྲགས་པ（1478-1554）སྟེ། ཁོང་ནི་བོད་དབུས་གཙང་ལྷོ་ཁ་རྩེད་ཐང་དུ་སྐུ་འཁྲུངས། ཆུང་ངུའི་དུས་ནས་རབ་ཏུ་བྱུང་སྟེ་རྩེད་ཐང་དགོན་པར་ཚོགས་ཞུགས་ཀྱིས་ཡི་གེ་འབྲི་ཀློག་སོགས་ལ་སྦྱངས་པ་མཛད། དགུང་ལོ་བཅུ་དྲུག་གི་སྐབས་སུ་ལྷ་སར་ཕེབས་ཏེ་སྔ་ཕྱིར་སེ་ར་ཐེག་ཆེན་གླིང་དང་། རྒྱུད་སྟོད་གྲྭ་ཚང་དུ་ཞུགས་ནས་མདོ་སྔགས་རིག་གནས་དང་བཅས་པའི་གཞུང་ལུགས་མཐའ་དག་ལ་སྦྱངས་པ་མཐར་ཕྱིན་པ་མཛད་པས་མཁས་པའི་གྲགས་པ་འབར།
དགུང་ལོ་སོ་བཞི་པར་རྒྱུད་སྟོད་གྲྭ་ཚང་གི་སློབ་དཔོན་གྱི་ཁྲིར་ཕེབས་ནས་ལོ་བཅུ་བཞིའི་རིང་རྒྱུད་ཀྱི་འཆད་ཁྲིད་གནང་། དགུང་ལོ་ཞེ་བརྒྱད་པར།   ༧རྒྱལ་དབང་དགེ་འདུན་རྒྱ་མཚོའི་བཀའ་ལྟར་འབྲས་སྤུངས་བློ་གསལ་གླིང་གྲྭ་ཚང་གི་མཁན་པོ་ལོ་ལྔར་མཛད། དགུང་ལོ་ང་གཉིས་པ་སྟེ།   སྤྱི་ལོ་1529ལོར། དགའ་ལྡན་གྱི་ཁྲི་ཐོག་བཅོ་ལྔ་པར་ཕེབས་ཏེ།   ལོ་བདུན་ལ་མདོ་སྔགས་ཀྱི་འཆད་ཁྲིད་བསྐྱངས།   དགུང་ལོ་རེ་དྲུག་པར་རེ་ཞུས་བཞིན་ལོ་ངོ་བཞིའི་རིང་ལ་འབྲས་སྤུངས་སྤྱི་མཁན་མཛད།   སྐབས་དེར།   ༧རྒྱལ་དབང་སྐུ་ཕྲེང་གསུམ་པ་བསོད་ནམས་རྒྱ་མཚོའི་དགེ་བསྙེན་གྱི་སློབ་དཔོན་ཡང་མཛད། དགུང་ལོ་རེ་དགུ་པ་ནས་དགུང་ལོ་དོན་བདུན་བར་སེ་རའི་མཁན་པོ་མཛད།
 རྗེ་འདི་པར་གསུང་རྩོམ་པོད་དྲུག་ཡོད་ཅིང་།   དེའི་ཁྲོད་དུ་《རྒྱུད་སྡེ་སྤྱིའི་རྣམ་བཤད》སོགས་མདོ་སྔགས་ཀྱི་གཞུང་ལས་བརྩམས་པའི་བསྟན་བཅོས་མང་པོ་དང་།   《བཀའ་གདམས་གསར་རྙིང་གི་ཆོས་འབྱུང་ཡིད་ཀྱི་མཛེས་རྒྱན》དང་། 《དེབ་ཐེར་དམར་པོ་གསར་མ》《བསྟན་རྩིས་རིན་ཆེན་ཕྲེང་བ》།《དགེ་ལྡན་ལེགས་བཤད》སོགས་ལོ་རྒྱུས་དང་། བསྟན་རྩིས། རྩོམ་རིག་ལ་སོགས་པའི་སྐོར་གྱི་བསྟན་བཅོས་ཀྱང་དུ་མ་ཞིག་ཡོད།