བོད་ཀྱི་དེང་རབས་རྩོམ་རིག་སྐོར་གླེང་བ།
བཀྲ་བྷ།  ཕ་ཡུལ་མཚོ་སྔོན་གསེར་ཆེན་རྫོང་ཡིན། འབུམ་རམས་པ། ཀྲུང་དབྱང་མི་རིགས་སློབ་ཆེན་བོད་རིག་པ་ཞིབ་འཇུག་གླིང་གི་གླིང་གཙོ་གཞོན་པ། དགེ་རྒན་ཆེ་མོ་གཞོན་པ། བོད་ཀྱི་རྩོམ་པ་པོ་གྲགས་ཅན། ཁོང་གི་བརྩམས་སྒྲུང་དང་ལྷུག་རྩོམ། སྙན་ངག དཔྱད་རྩོམ་སོགས་བརྩམས་ཆོས་བརྒྱ་ལྷག་བོད་ཁུལ་གྱི་དུས་དེབ་དང་ཚགས་པར་སོགས་སུ་སྤེལ་མྱོང་ལ། དེ་མིན《སྒྲོལ་མ་ཉེར་གཅིག》《འཚུབ་མ་ཁེར་རྐྱང》《ནས 》《བོན་གྱི་ལྷ་རབས་ཡིག་ཆ》《རྩོམ་རིག་ལ་འཇུག་པའི་སྒོ》《གསར་འགྱུར་རྩོམ་རིག་ལ་འཇུག་པའི་སྒོ 》སོགས་དེབ་དུ་མ་མཛད་ཡོད། ཁོང་གི་བརྩམས་སྒྲུང་འབྲིང་གྲས《ར་བྷ་འདྲེ་མིག་དང་རིན་ཆེན་རྐྱལ་ཁ》ཞེས་པར་མཚོ་སྔོན་ཞིང་ཆེན་གྱི་སྐབས་དང་པོའི"ན་གཞོན་རྩོམ་རིག་བྱ་དགའ"ཐོབ་ལ། བརྩམས་སྒྲུང་འབྲིང་གྲས《སྲིན་པོ་གཡུ་རྔོག་དང་ཉི་མ་ལྷ་ས 》དང《ནས 》ལ་སོ་སོར་སྐབས་གསུམ་པ་དང་བདུན་པའི་སྦྲང་ཆར་རྩོམ་རིག་བྱ་དགའ་ཐོབ། ཁོང་གི་བརྩམས་བཏུས་དེབ《འཚུབ་མ་ཁེར་རྐྱང》ལ་སྐབས་བཅུ་བའི་རྒྱལ་ཡོངས་གྲངས་ཉུང་མི་རིགས་རྩོམ་རིག་གསར་རྩོམ་གྱི"རྟ་མཆོག་བྱ་དགའ"བྱ་དགའ་བཅས་ཐོབ་མྱོང་། མདོ་འཛིན་པ། དེ་རིང་ང་ཚོས་གླེང་སྟེགས་ལེ་ཚན་དུ་གདན་འདྲེན་ཞུས་པའི་སྐུ་མགྲོན་ནི། ཀྲུང་དབྱང་མི་རིགས་སློབ་ཆེན་གྱི་དགེ་རྒན་བཀྲ་བྷ་ལགས་ཡིན། དེ་རིང་ང་ཚོས་བོད་ཀྱི་དེང་རབས་རྩོམ་རིག་གི་བྱུང་འཕེལ་དང་གནས་བབ། དེང་རབས་རྩོམ་རིག་དར་བའི་དགེ་མཚན་སོགས་བརྗོད་གཞིར་བྱས་ཏེ་བགྲོ་གླེང་ཐུང་ཐུང་ཞིག་བྱ།མདོ་འཛིན་པ། རེད། རྒན་བཀྲ་བྷ་ལགས། ཐོག་མར་ཁྱེད་ཀྱིས་དེང་རབས་རྩོམ་རིག་གི་སྤྱི་ཁོག་ངོ་སྤྲོད་ཅིག་བྱས་རྗེས།  དེང་རབས་རྩོམ་རིག་དར་བའི་དགེ་མཚན་སོགས་ཀྱི་སྐོར་ནས་གསུང་རོགས། བཀྲ་བྷ། སྤྱིར་དེང་རབས་རྩོམ་རིག་གི་དེང་རབས་ཞེས་པར་དེང་སྐབས་རིག་གཞུང་ཞིབ་འཇུག་པའི་སྡེར་དུས་ཚོད་ཀྱི་ཆ་ནས་གོ་བ་ལེན་སྟངས་མི་འདྲ་སྣ་ཚོགས་འདུག ༡༩༤༩ ལོའི་ཟླ ༡༠ པའི་ཚེས ༡ གི་རྗེས་སུ་བྱུང་བའི་རྩོམ་རིག་དེང་རབས་རྩོམ་རིག་ལ་ངོས་འཛིན་པ་རྒྱུག་ཆེ་ཤོས་ཡིན། འོན་ཀྱང་བོད་ལ་མཚོན་ན ༡༩༤༩ ལོའི་ཟླ ༡༠ པའི་ཚེས ༡ གི་རྗེས་སུ་རྩོམ་རིག་བརྩམས་ཆོས་ཆེར་བྱུང་མེད་པས། ལོ་རབས་བརྒྱད་ཅུ་བར་བོད་ཀྱི་རྩོམ་པ་པོ་ཚོས་རྩོམ་བྲིས་པ་དེ་དག་བོད་ཀྱི་དེང་རབས་རྩོམ་རིག་ལ་ངེས་འཛིན་གྱི་ཡོད།