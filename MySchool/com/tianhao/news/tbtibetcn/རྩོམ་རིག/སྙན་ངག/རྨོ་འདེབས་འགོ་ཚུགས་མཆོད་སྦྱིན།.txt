རྨོ་འདེབས་འགོ་ཚུགས་མཆོད་སྦྱིན།
རྩོམ་པ་པོ་ངོ་སྤྲོད།         ཁ་སྒང་བཀྲ་ཤིས་ཚེ་རིང་ངམ་དབྱངས་ཅན་དགའ་བའི་བློས་སུ་འབོད་པ་ནི་༡༩༥༦ལོའི་ཟླ་༡༠བར་ཡུལ་མདོ་སྨད་འབའ་རྫོང་ཁ་སྒང་སྡེ་བ་ནས་སྐྱེས།   ༡༩༨༨ལོར་ནུབ་བྱང་མི་རིགས་སློབ་གྲྭ་ཆེན་མོ་ནས་ཧྲུའོ་ཧྲིའི་དམ་བཅའ་མཛད་དེ་སློབ་གླིང་དེའི་བོད་ཡིག་དགེ་རྒན་གྱི་ལས་གནས་གནང་། སྔ་རྗེས་སུ་དངོས་གཞི་སློབ་མ་དང་ཞིབ་འཇུག་སློབ་མར་སྒྲ་དང་སྙན་ངག བསྡུས་གྲྭ   བོད་ཀྱི་ལོ་རྒྱུས། སྲིད་འཛིན་རིག་པ་སོགས་སློབ་ཁྲིད་གནང་།   བོད་ཀྱི་རིག་གནས་ཞིབ་འཇུག་དཔྱད་རྩོམ་༢༨སྤེལ་བསླབ་དེབ་ལ་《སྒྲ་རིག་པའི་འཇུག་སྒོ》དང་《དེང་རབས་སྲིད་འཛིན་རིག་པའི་རྣམ་བཤད་》གཉིས་དང་། སྒྱུར་རྩོམ་དང་སྒྲིག་རྩོམ་ལ་《བོད་ཀྱི་གསང་རྒྱུད་རྩ་རླུང་རིག་པར་ཐོག་མའི་དཔྱད་པ》དང་《གངས་སེང་དཀར་མོའི་བཞད་སྒྲ》དང་《གངས་འདབ་ཀྱི་ཆུ་ཕྲན》བཅས་དཔེ་སྐྲུན་གནང་། སྒྱུར་རྩོམ་《སྙན་ངག་གི་བླ་སྲོག་བཤད་པ》ཞེས་པར་ཀན་སུའུ་ཞིང་ཆེན་སྐབས་བཞི་པའི་ཕུལ་བྱུང་རྩོམ་རིག་གི་བྱ་དགའ་ཐོབ་པ་དང་སྒྱུར་རྩོམ་སྤྱིའི་ཆ་ལ་ཀན་སུའུ་ཞིང་ཆེན་རྩོམ་པ་པོའི་ལྷན་ཚོགས་ཀྱིས་གནང་བའི་“ཟངས་མའི་འཕུར་མཆོང་རྟ་མཆོག”ཅེས་པའི་བྱ་དགའ་ཐོབ།         ༢༠༠༠ལོར་ཡོ་རོབ་གླིང་ནས་བསྡུས་པའི་རྒྱལ་སྤྱིའི་བོད་རིག་པའི་ཚོགས་འདུ་ཐེངས་དགུ་བར་ཞུགས་ཏེ་དཔྱད་རྩོམ་བཤད་བསྒྲགས་གནང་། སྙན་དེབ་《ཁ་བའི་ལྗོངས་》ནི་༢༠༠༣ལོའི་ཟླ༡༡པར་ལེགས་གྲུབ་བྱུང་བའི་སྒྱུར་རྩོམ་ཡིན།         ད་ལྟ་ནུབ་བྱང་མི་རིགས་སློབ་ཆེན་གྱི་དགེ་རྒན་ཆེན་མོའི་ཐོབ་ཐང་དང་ཞིབ་འཇུག་སློབ་མའི་ཁྲིད་སྟོན་དགེ་རྒན།   བོད་ཡིག་སྡེ་ཁག་གི་ཀྲུའུ་རེན་གཞོན་པ།   ཀན་སུའུ་བོད་ཀྱི་ཤེས་རིག་ཞིབ་འཇུག་ཚོགས་པའི་ལས་འཛིན་པ། ཀན་སུའུ་ཞིང་ཆེན་རྩོམ་པ་པོ་ལྷན་ཚོགས་ཀྱི་ལས་འཛིན་པ། རྒྱལ་ཡོངས་སྐབས་ལྔ་བའི་བོད་ཀྱི་སློབ་དེབ་ཞིབ་བཤེར་ཨུ་ཡོན་ལྷན་ཚོགས་ཀྱི་ཨུ་ཡོན།   ཀྲུང་གོའི་གྲངས་ཉུང་མི་རིགས་དཔེ་རྙིང་དག་སྒྲིག་ཚོགས་པའི་ཁོངས་བོད་ཡིག་གནའ་དཔེ་སྐོར་གྱི་རྩོམ་སྒྲིག་གཞོན་པ་བཅས་འགན་བཞེས་མུས།། 
༄༅།།རྨོ་འདེབས་འགོ་ཚུགས་མཆོད་སྦྱིན། ﹙འགོ་བརྗོད་ཀྱི་ཚབ﹚དུས་རབས་ཉེར་གཅིག་པའི་རྨོ་འདེབས་བསྒྲགས་ཡིག སྐྱ་རེངས་དུད་སྤྲིན་དང་པོ་བསུ་བའི་དབྱངས་སྙན་སྐྱེས་པ་ལྔ་ཡི་དུང་། མཚམས་སྤྲིན་ཉིན་བྱེད་གཞོན་ནུ་ལའང་སྒུག་ལོང་མེད་པར་ལྷང་ལྷང་གྲགས། མཇུག་མ་མཉེན་ལྡན་བ་དང་བེའུས་མ་རྒན་གཉིད་ལས་ཡར་བསླངས་ཏེ།རྔུབ་སྐྱུག་རླངས་སྤྲིན་དར་དཀར་རིང་མོ་སྔོ་བསངས་བུ་མོའི་རྒྱན་དུ་བྲེས།། གསེར་ལྡན་འཛིན་མའི་ཕང་བར་རོལ་ལ་དགའ་བ་དར་བའི་ཐོང་གཤོལ་དེ།།བཅུ་གཉིས་རྩལ་ལྡན་སྟག་ཤར་གཞོན་ནུས་རྨི་མཛོའི་གཉའ་བར་དཔུང་བསྡེབས་ཏེ། །དམ་འཛེན་ཕྱག་གིས་གཅེས་པར་སྐྱོར་ནས་སྣུམ་ཞིང་གསར་བ་བརྟོལ་ལགས་སམ།།བཅུ་དྲུག་མཉེན་ལྕུག་ན་ཆུང་སྒེག་མོས་ཕྱག་ཡངས་པད་མ་རིང་བསྲིངས་ཏེ།།ལྗང་མྱུག་གསར་བའི་ལང་ཚོ་ས་བོན་རྡུལ་སྙེད་གྲངས་ལ་འཕྱ་བའི་སྤུན།།ས་ལ་གྲུ་ཆར་སྙོམས་པོར་དཀྲིགས་བཞིན་རླན་དྲོན་ཞིང་སར་བཏབ་ལགས་སམ།།རང་ཅག་སྔ་རྗེས་ཕྱིས་སྐྱོང་གནང་བའི་ཕྲ་རགས་ལས་ཀྱི་མཛད་པ་ཀུན།།རྣམ་མང་བྱ་བཞག་རྣམ་དཀར་འཕྲིན་ལས་བསྐལ་བརྒྱར་སྤེལ་བའི་ལས་དོན་ཏེ།།སྔར་འཛིན་མ་འོངས་གསར་བཏོད་ལས་སུ་འབད་འབུངས་བསྐྱེད་ལུགས་རྟོགས་འདོད་ན།།སྣ་བརྒྱའི་མེ་ཏོག་མཚར་སྡུག་འགྲན་བཞིན་དགེ་མཚན་དཔལ་བེའུ་དང་དུ་ལོངས།།རབ་དཀར་ཁྲི་ཕྲག་གངས་རིའི་འོད་ལྡན་བརྩོན་འགྲུས་ཤུགས་འཆང་སྔ་རབས་ཀྱིས།།ཚ་ཟེར་རབ་དྲག་སྣང་སྟོང་བདག་པོའི་ངོ་མཚར་གཏམ་རྒྱུད་དགུང་དུ་བཏེགས།།སེང་འབྲུག་ལྷན་འཛོམས་གད་རྒྱངས་ལྡིར་བའི་དེང་གི་དུས་རབས་འདི་ལ་ནི།།ལྷ་མིའི་རང་གཟུགས་གཅིག་འདུའི་ཕུང་པོ་ཇོ་མོ་བླ་རི་གཙུག་གིས་བསྟེན།།༄༅།།གངས་ལྗོངས། ཉི་མ་ལྷ་མོས་འཛུམ་གྱིས་འཁྱུད་པའི་ངོ་མཚར་གངས་རི་ཕྲེང་བ་ཅན།ང་རང་འཇིག་རྟེན་མི་ཡི་དགའ་ཚལ་དྭངས་ཤེལ་ཟླ་བའི་གངས་ལྗོངས་ལགས།།གནམ་སྔོན་བཞུགས་འདྲ་རྒྱ་མཚོ་སྔོན་མོ་གང་གིས་སྣང་ངོར་འཆར་ཐེངས་རེར།།གངས་དཀར་བདག་མོས་བརྩེ་བས་སྦྱིན་པའི་ལེགས་སྐྱེས་ཡིན་པ་རྟོགས་ཨེ་བྱུང་།།གྲང་རེག་ཆབ་རོམ་ཁ་བའི་ཕུང་ཁམས་སྐྱེ་དངོས་སྲོག་འཛིན་རིན་ཆེན་གཏེར།།ཡིན་ཕྱིར་སྔ་དགོང་ཉིན་མཚན་ཀུན་ཏུ་ཉི་ཟླའི་འཇའ་ཚོན་དར་སྣེ་འཆང་།།དཀར་འདེགས་གནག་གནོན་ང་ཡི་གྲུ་སྣེ་གད་སྙིགས་རྡུལ་གྱིས་གནོན་དོགས་མེད།།1985.8.28ཅིན་ཏུའུ་ནས།། ༄༅།།ཉི་མའི་མཁར།ལྷ་ས། འཇིག་རྟེན་བྱེ་བ་ཕྲག་བརྒྱའི་དབུས་སུ་གནས་འདིར་ཉིན་བྱེད་འོད་སྟོང་སྤྲོ་དྲག་པས།།གཉིད་མྱོས་མུན་པའི་སྒྲིབ་གཡོག་བཀག་ནས་མཚན་མོའི་རྒྱུ་སྐར་ཡུན་རིང་འཆར་མི་འཇུག།ནམ་གུང་བསིལ་རླུང་ལྡང་བའི་རྣམ་ཤེས་གསར་བཞད་མེ་ཏོག་དགའ་ཚལ་འགྲིམ་དུས་སུ།།སྐྱ་རེངས་ཉི་མ་སྔ་མོར་ལངས་ནས་གླིང་བཞིའི་དྲོད་སྣང་གུར་ཁང་དགུང་དུ་འདེགས།།གྲུ་ཆར་འཇོ་བའི་ཡིད་འོང་གནམ་སྔོན་མནར་གཅོད་བུ་ཡུག་རྩུབ་མོའི་གནས་ལས་རྒྱལ།།མ་འོངས་ཉི་གཞོན་སྒེག་མོས་སླར་ཡང་དབུས་པའི་སེམས་ཀྱི་དབྱངས་རྟགས་དགྲོལ་དུས་སུ།།སྒྲ་དབྱངས་ལྷ་མོས་མི་ཡི་འཚོ་བར་ཡང་བསྐྱར་སྙན་འགྱུར་འཕྲེད་གླིང་བསྒྱུར་བར་ངེས།།1982.9ལ་ལྷ་སར།།༄༅།།རྩེ་ཕོ་བྲང་པོ་ཏ་ལ།མདུན་སྐྱོད་པར་བསྐྲུན་པའི་རྡོ་སྟེགས།མཚན་མོ་བསིལ་ཟེར་འོད་ཀྱིས་འཁྱུད་ཚེ་གནམ་འདེགས་དངུལ་དཀར་མཆོད་རྟེན་གང་ཞིག་སུམ་རྩེན་ཡུལ་ནས་འཕོས་པ་བཞིན།ཉིན་མོར་བྱེད་པས་འཇིག་རྟེན་གསལ་ཚེ་འོད་འབར་གསེར་གྱི་རྒྱ་ཕིབས་ཏོག་ལྡན་ཁང་བཟང་རྩེ་ནས་བླངས་སམ་སྙམ།།བཅུ་ཕྲག①རིག་གནས་བརྩིགས་པས་བསླངས་པའི་ཁང་མིག་སྟོང་ལྡན་ངོ་མཚར་ཕོ་བྲང་སྐར་ཚོམ་སྟོང་གི་ཕུང་པོར་འགྲན།།ཡང་ཐོག་བརྩེགས་རིམ་བཅུ་གསུམ་བཀོད་མཛེས་མེ་གཟུགས་དུས་རབས་མི་ལོ་རིང་མོའི་མཛད་ཆེན་བསྣམ་པའི་ཕོ་ཉར་རྟོག།དཀར་དམར་ཕོ་བྲང་ཚོན་གྱིས་བྱུག་རིས་གངས་ལྗོངས་མཛེས་བྱེད་ངོ་སྐག་མིན་གྱི་རྨད་བྱུང་བློ་ཡི་བཀོད་པ་ལགས།།ཡར་རྒྱས་བརྩོན་ལེན་བུ་རབས་རྣམས་ཀྱིས་བློ་གྲོས་དབང་ཕྱུག་སྔོན་རབས་མེས་པོའི་བསམ་དོན་དངོས་གཞི་རྟོགས་ཨེ་བྱུང་།།ཕོ་བྲང་②མདུན་གྱི་རབ་མཐོ་རྡོ་རིང་རྗེས་རབས་བུ་རྒོད་རྟ་ཕོར་བསྐྱོན་བྱེད་སྔོན་མེད་ཆེད་བཞེངས་སྟེགས་བུ་ཡིན།།