དགེ་ལྡན་ལེགས་བཤད། （ཚན་བཤུས།）
༡ མཁས་པ་ཡུལ་གང་དུ་བྲིན་པར་བསྟན་པ་ནི། །
མཁས་པ་ཡོན་ཏན་ཀུན་ལྡན་པས། །
གང་དུ་ཕྱིན་པ་དེ་རུ་བྲིན། །
རྟ་ཕོ་བཟང་དང་རྒྱན་བཟང་པོ།།
ཚོང་འདུས་དག་ཏུ་བྲིན་ཞེས་གྲགས།།
༢ བློན་པོ་ཡུལ་གང་དུ་ཕྱིན་ཀྱང་མི་བྲིན་པ་ནི།
བློན་པོ་ཉེས་པ་ཀུན་ལྡན་པས།།
གང་དུ་ཕྱིན་པ་དེ་ནས་ལྡོག།
བོང་ཤ་ཡིན་པར་ངོ་ཤེས་ནས།།
སུས་ཀྱང་ཉོ་བ་མེད་ལ་ལྟོས།།
༣ དམ་ཚིག་གཙང་ནས་འདོད་དོན་འགྲུབ་པ་ནི། 
མཁས་པ་དམ་ཚིག་གཙང་བའི་མཐུས།།
ཡིད་ལ་འདོད་པའི་དོན་ཆེན་འགྲུབ།།
སྲེག་པའི་ཕྲུ་གུ་སེམས་བསྐྱེད་པས།།
ཕ་རོལ་མེ་ཆེན་ལོག་ལ་ལྟོས།།
༤ བརྩོན་འགྲུས་ཀྱི་ཡོན་ཏན་བཤད་པ་ནི།
མཁས་པ་ཡོན་ཏན་བསླབ་པའི་ཚེ།།
སྡུག་ཀྱང་སྲན་དུ་ཚུགས་པ་སྟེ།།
རྒྱ་མཚོར་བགྲོད་པར་དཀའ་ན་ཡང་།།
ནོར་བུ་ལོན་པས་འཚེངས་ལ་ལྟོས།།
༥ ལེ་ལོའི་ཉེས་དམིགས་བཤད་པ།
བླུན་པོས་སྐྱིད་འདོད་ལེ་ལོས་འདའ།།
མ་བསླབ་ཡོན་ཏན་ཅི་ལ་འབྱུང་།།
ཚོང་དང་ཞིང་ལས་མ་ནུས་པའི།།
ཁྱིམ་པ་ཕལ་ཆེར་དབུལ་ལ་ལྟོས།།
༦ང་རྒྱལ་ཆེ་བའི་ཉེས་དམིགས་བཤད་པ།
བླུན་པོ་ང་རྒྱལ་ཆེ་བའི་མཐུས།།
དམ་པ་བསྟེན་པའི་གོ་སྐབས་མེད།།
མཁས་རློམ་ཞིག་གིས་མཁན་སློབ་ནི།།
མེད་པར་རང་རྟགས་བླངས་ཞེས་གྲགས།།