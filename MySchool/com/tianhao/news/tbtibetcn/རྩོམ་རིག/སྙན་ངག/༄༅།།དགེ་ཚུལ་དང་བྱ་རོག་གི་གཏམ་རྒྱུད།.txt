༄༅།།དགེ་ཚུལ་དང་བྱ་རོག་གི་གཏམ་རྒྱུད།
《དགེ་ཚུལ་དང་བྱ་རོག་གི་གཏམ་རྒྱུད》ཅེས་པ་ནི་《ལོ་གསར་སྟོན་བཤད་སོགས་གཏམ་ལབ་ཕྲན་ཚེགས་བསྡུས་པ་འདུ་ཤེས་པིར་གྱིས་བྲིས་པའི་སྣ་ཚོགས་རི་མོ》ཞེས་པ་ལས་བསྡུས་ཤིང་། དེའི་རྩོམ་པ་པོ་ནི་ཁམས་རྡོ་གྲུབ་སྤྲུལ་སྐུ་འཇིགས་མེད་བསྟན་པའི་ཉི་མ་ཚང་ཡིན།
གཏམ་རྒྱུད་འདིའི་བརྗོད་བྱ་ནི། སྔོན་མདོ་སྨད་ཀྱི་ཆ་ཤས་རྡོ་རིལ་ཞེས་པའི་ཡུལ་ན་ཆོས་ལེགས་གཡང་འཁྱིལ་དུ་འབོད་པའི་དབེན་ས་ཞིག་ཡོད་དེ། དེའི་གཙུག་ལག་ཁང་ན་ཆོས་ཚུལ་བཞིན་མི་སྒྲུབ་པའི་དགེ་ཚུལ་བཟང་པོའི་བློ་བྱ་བ་ཞིག་ཡོད་དོ། །དེ་དང་ཉེ་བའི་ནགས་བུམ་པའི་སྤྱི་གཙུག་ཏུ་འབོད་པའི་བྱ་རོགས་གཡོ་ཁྲམ་གཉིས་འཛོམས་ཤིག་ཡོད་པ་ལ། ཐོག་མའི་དུས་སུ་དགེ་ཚུལ་གྱིས་གཏོར་མ་སྤྱིན་པ་ལ་བརྟེན་ནས་ཁོ་གཉིས་ཤིན་ཏུ་མཛའ་བར་གྱུར་ནའང་། རེ་ཞིག་གི་དུ་སུ་བྱ་རོག་གིས་ཤ་དུམ་བརྐུས་པའི་གཞི་ལས་ཁོ་གཉིས་རྩོད་པར་གྱུར་ནས། དགེ་ཚུལ་དེ་མདའ་གཞུ་བསྒྲུབས་ཏེ་ཐེངས་གཉིས་ལ་བྱ་རོག་བདས་ཀྱང་གསོད་པའི་གླགས་མ་རྙེད་དོ། མཐར་གཏུམ་སྤྱོད་ཉི་མ་དཔལ་བྱ་བའི་གདོལ་བའི་རིགས་ཀྱི་ཀློག་གི་སློབ་དཔོན་དུ་གྱུར་པ་ཞིག་བརའདུམ་བྱེད་པར་ཞུགས་ཏེ་སྨྲས་དོན། རྩོད་པའི་ཐོག་མ་བྱ་རོག་གིས་བསླངས་པས་བྱ་རོག་ནོངས་པ་ཆེ་ཚུལ། མི་འཚམ་པའི་འཁོར་ལན་དགེ་ཚུལ་གྱིས་བརྩམས་པས་དགེ་ཚུལ་ནོངས་པ་ཆེ་ཚུལ། དེ་གཉིས་བྱ་བའི་ངོས་ནས་ནོངས་ཚོད་འདྲ་མཉམ་ཡིན་ཡང་རྟེན་གྱི་ངོས་ནས་དགེ་ཚུལ་ནོངས་ཆེན་ཡིན་ཚུལ་དང་ཉེས་པ་ཆེ་ཚུལ། གཞན་ཡང་བྱ་རོག་གིས་བྱས་པ་མི་གཟོ་བས་ཉམས་པ་དང་།   དགེ་ཚུལ་དཀའ་ཐུབ་ཀྱི་གནས་སུ་བརླང་སྤྱོད་བྱེད་པ་སོགས་དེ་གཉིས་ནོངས་པ་མཚུངས་ཚུལ་དང་། མི་མཚུངས་པའི་ཚུལ་མང་པོ་ཞིག་བསྟན་ནས། ཕྱི་ཆད་དགེ་ཚུལ་གྱིས་དུས་དང་དུས་སུ་བྱ་རོག་ལ་སྟོན་མོས་མཆོད་པར་བྱ་བ་དང་། དེའི་ཚེ་བྱ་རོག་གིས་ཀྱང་ཚངས་པའི་མཁུར་ཚོས་ནས་བྱུང་བའི་ཡི་གེ་ཨོཾ་ཨ་ཐཱ་ཞེས་བྱ་བ་འདིས་དགེ་སྦྱོང་ལ་ཤིས་པ་བརྗོདཔར་བྱ་བ་སོགས་ཁྲིམས་སུ་བཅས་ནས་བཟླུམས་པའི་དགའ་སྟོན་བྱས་ཚུལ་བཀོད་དེ་མཇུག་བསྡུས་ཡོད། 
《གཡག་ལུག་ར་ཕག་གི་གཏམ་རྒྱུད》དང་། 《དགེ་ཚུལ་དང་བྱ་རོག་གི་གཏམ་རྒྱུད》འདི་གཉིས་ལས། རྩོམ་པ་པོས་བོད་ཁམས་སུ་ཆོས་རྣམ་དག་གི་སྐྱེས་བུ་བགྲང་ལས་འདས་པ་ཞིག་བྱོན་དང་འབྱོན་བཞིན་ཡོད་ནའང་། སྐྱེ་བོ་ཁ་ཅིག་གིས་ཆོས་པའི་མིང་ཙམ་འཛིན་པ་ལས་དོན་གྱིས་ལྟ་སྒོམ་སྤྱོད་གསུམ་ཐམས་ཅད་ལོག་པའི་ལམ་དུ་ཞུགས་ཏེ་སྡིག་ཉེས་ཚད་མེད་བསགས་དང་གསོག་བཞིན་པའི་ངན་མཚང་དམར་རྗེན་དུ་བསྟན་ཡོད།   ལྷག་པར་དུ《གཡག་ལུག་ར་ཕག་གི་གཏམ་རྒྱུད》ལས་སྲོག་གཅོད་ཀྱི་སྡིག་ལས་ལ་བརྟེན་ནས་ཆོས་སྒྲུབ་པ་ནི་དགེ་བའི་ཕྱོགས་སུ་འགྲོ་བ་ཕར་ཞོག་སྐྱབས་འགྲོ་དང་འགལ་བའི་ཆོས་སྤོང་གི་ཉེས་པ་རྔམ་པོ་ཆེ་ཡིན་ཚུལ་སོགས་བསྟན་ཏེ་ཆོས་དང་ཆོས་མ་ཡིན་པའི་ཁྱད་པར་གསལ་པོར་བསྟན་ཡོད། མདོར་ན། རྩོམ་པ་པོས་དྲང་སྲོང་ཐར་རྒྱན་དང་གདོལ་པ་གཏུམ་སྤྱོད་ཉི་མ་དཔལ་ཞེས་བྱ་བའི་ལེགས་ཉེས་སྟོན་པའི་སློབ་དཔོན་གཉིས་ཀྱི་གསུང་ངག་གི་སྦྱོར་བ་ཞིག་འབྲི་བྱེད་པའི་ཐབས་ལ་བརྟེན་ནས། ཆོས་སྤྱོད་དགེ་སྒྲུབ་ལ་ངེས་པར་མཉམ་འཇོག་དགོས་པའི་གནད་གང་མང་ཞིག་བསྟན་པར་མཛད་ཡོད་དོ། །