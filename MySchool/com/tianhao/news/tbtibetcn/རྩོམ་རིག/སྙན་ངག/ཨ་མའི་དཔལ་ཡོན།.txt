ཨ་མའི་དཔལ་ཡོན།
ཨ་མའི་དཔལ་ཡོན།ངའི་ཨ་མའི་མིང་ལ་ཀུན་བཟང་སྒྲོན་མ་ཟེར།
ཡུལ་བསེ་ཆང་ལ་སྐྱེས།   ད་ལྟ་དགུང་ལོ་དྲུག་ཅུ་ཡིན།
ཞིང་མུའུ་བཅུ་དྲུག་ལྷག་གི་བདག་མོ་ཡིན།
སྐྱབས་འགྲོ་དང་དམིགས་བརྩེ་མ་འདོན་ཤེས་ལ།   
དམངས་གླུ་རེ་འགའ་ཡང་ལེན་ཤེས།   
ཚ་གསུར་ཕུལ་རྐྱུ་ལ་ཤིན་ཏུ་དགའ།   
དེ་ལས་གཞན་དུ།   
ཡར་ཀླུང་ཁོག་ན་གཉའ་ཁྲི་བཙན་པོའི་མཚན་ཅན་ཞིག་ཡོད་པ་མི་ཤེས་ལ།   
ཡུལ་ཨ་རབ་ན་རྡོ་སྣུམ་ཡོད་པའམ་མི་ཤེས།   
ད་དུང༌།   དམངས་གཙོ་དང་ཚན་རིག་ཅེས་པར་གོ་བ་སྤུ་ཙམ་ཡང་མེད་པས།   
ཚུལ་འདི།   ངས་མོ་ཉིད་མིའི་རིགས་རིག་པར་མཁས་པ་ཞིག་ཡིན་ཟེར་དོན་དང༌།   
སྙན་ངག་འདིའི་དགོས་པའི་ཉིང་དགོས་ཀྱང་ཡིན།   
༢
མཚན་སྨག་གི་ཞལ་ཁ་སྐར་ཁུང་ནས་འོད་ལམ་ལམ་གྱིས་ཕྱེ་དུས།   
ངེད་སྤུན་མཆེད་དྲུག་པོ་ཨ་མའི་གཡས་གཡོན་ནས་ཉལ་དེ།   
གནའ་སྔ་མོ་སྔ་མོ་ཞེས་པའི་ངག་རྒྱུན་ལ་ཉན་ནས་ཡོད།   
“དང་པོ་ཙ་ན།   ས་ཆ་ཞིག་ཏུ་སྤུན་མཆེད་གཉིས་ཡོད།   
ཐོག་མའི་དབུལ་ཕོངས་དང་བར་གྱི་བློ་བརྩོན་ལ་བརྟེན་ནས།   
མཐའ་མར་བདེ་ཞིང་སྐྱིད་པར་གྱུར་རོ་”ཞེས་མཇུག་བསྡུ་ཐེངས་རེར།   
རྡོ་བའི་ཁེར་རྐྱང་དང༌།   རྩི་ཤིང་གི་ཁོག་འདར།   
རི་རྒྱུད་ཀྱི་སྲུང་མ།   ལྷ་ཡུལ་གྱི་ལ་མོ།   
རྒྱུ་སྤུན་གྱི་བར་ཐགཁྱིམ་མཚེས་ཀྱི་སྐྱོ་ཤས་མ་ལུས།   
མཚན་མོ་མང་པོའི་གྲིབ་སོ་དང་འགྲོགས་ཏེ་རྒྱང་རིང་རྒྱང་རིང་ལ་བྱེར།   
ནམ་གསལ་ཐེངས་རེར།   
རྡོ་བའི་འཇམ་ཤ་དང༌།   རྩི་ཤིང་གི་མཉེས་གཤིན།   
རི་རྒྱུད་ཀྱི་དཔུང་རྡང༌།   ལྷ་ཡུལ་གྱི་སྐྱེད་ཀརྒྱུ་སྤུན་གི་རྟེན་འབྲེལ།   ཁྱིམ་མཚེས་ཀྱི་ཧ་ཧོ་བཅས་ཀྱིས་ང་རང་གཉིད་ལས་སློང་ཞིང༌།   
སྟོད་ན་དགོན་པ་ཡོད་པའི་བཀའ་དྲིན་དང༌།   
སྨད་ན་ཟ་ལར་ཆགས་པའི་རྒྱུ་མཚན་གྱིས།   
བརྡ་རྙིང་གི་ངག་སྦྱོར་གཙང་མ་ཞིག་ལ་ཐད་ཀྱི་འབྲས་རྡོག་མང་ཙམ་ཞིག་ཐོགས་ཡོད་དེ།   
ཨ་མྱེས་མཐོན་པོ།   བུ་མོ་ལྷ་རིས།   
མ་ཎི་ཡིག་དྲུག   གཤིན་རྗེ་ཆོས་རྒྱལ།   
ཉི་མ་ལྷ་ས།   ཤཱཀྱ་ཐུབ་པ།   ལོ་ཏོག་གི་སྐྲག་དངངས།   
ས་འཛིན་གྱི་དང་པོ།   ཐོང་གཤོལ་ནས།   
དུས་ད་ལྟ་བསམས་ན།   གནའ་རྫས་དང་དུས་ཚོད།   
ལོ་རྒྱུས་དང་རིང་ལུགས།   རི་བོའི་ཕ་རོལ་དང་བསྟན་བཅོས་སོགས་སུ།   
ཨ་མའི་གནའ་སྔ་མོ་ཞེས་པའི་དབྱངས་རྟ་ལས་སྙན་པ་ཅི་ཡང་མི་འདུག
ཐ་ན།   ཏུན་ཧོང་ཡིག་རྙིང་གི་ནི་སྒྲའང་བག་ཙམ་ཞན་ཞན་དུ་སྣང༌།   
དེ་བས།   ལྷ་སྒྲུང་གི་བཀྲག་མདངས་དང༌།   གཡུང་དྲུང་གི་སོ་ཁ།   
སྤྱོད་འཇུག་གི་ས་བོན།   འདུལ་བའི་འཐབ་ར་སོགས་ནི།   
གནའ་སྔ་མོ་སྔ་མོ་ཞེས་པའི་ལྡེ་མིག་གི་གཟི་བྱིན་ཏེ།   
ཕྱི་ནང་གསང་གསུམ་གྱི་ལྕགས་སྒོ་རྣམ་པར་འབྱེད་པའི་ཤེས་རབ་ཀྱི་ཕྱི་མོར་གྲུབ།   
འབྲུ་སྒམ་སྟོང་དུས་སྐྱོ་ཤས་ཕྲན་ཙམ་མ་སྐྱེས་པར།   
འབྲུ་སྒམ་ཁེངས་དུས་སྐྱོ་ཤས་ཅུང་ཟད་སྐྱེས་མཁན་དེ།   
ཀུན་བཟང་སྒྲོན་མ་རེད།   
༣
དམར་ཆུང་བྱུ་རུ།   ཟད་བཞིན་ཟད་བཞིན་ཡག་པར་མཐོང་ལུགས་དེ།   
མར་གྱུར་སེམས་ཅན་ཐམས་ཅད་སྒོམ་དུས་ཀྱིས་སྣང་བ་འབའ་ཞིག་ཡིན།   པ་ཁི་སི་ཐན་གྱི་གཡུལ་འགྱེད།   ཨིར་ལན་གྱི་མུ་གེ།   
རྩི་ཤིང་རྐང་གཅིག་གི་ཆག་རོ།   ཁྱུ་བྲལ་ངང་མོ་ཞིག་གི་སྨྲེ་ངག
ཡོད་ཚད།   བཅོ་ལྔ་གནམ་གང་ཚེས་བརྒྱད་ཀྱི་གཟིངས་ལ་བཞག་སྟེ།   
འཇིག་རྟེན་ལོ་ལེགས་ཀྱི་དཔལ་ལ་འཇུག་དུས།   
ཁམས་གསུམ་གྱི་ཁམས་ཆེན་པོ་ན།   
རྒྱ་ཁབ་རྐང་གཅིག་གི་སྡུག་ཡུས་གླན་སའི་ལྷན་པ་ཞིག་ཀྱང་མི་འདུག
སྡེ་བའི་སྲང་ལམ་ན་མངོན་པའི་རྡོ་ལོག་དེ་དག
དུས་ཚོད་ཀྱི་ཕག་ཏུ་སྤུངས་ཟིན་པས།   
སུ།   ཐང་ལ་འགྱེལ་ནའང༌།   རྨས་ལྩི་མོ་ཞིག་ཕོག་མི་སྲིད།   
དེ་ནི།   ཨ་ཧྥེ་རི་ཁའི་ཤིང་ལོ་དང་ཟིལ་བ་ལས་འཕྲོ་ཅན་གཉིས་ལ་ཕུལ་བའི་ལེགས་སྐྱེས་ཏེ།   
ཚན་རིག་གི་རྒྱང་མཐོང་གིས་མི་ཟིན་ལ།   
དམག་འཁྲུག་གི་གཡོ་ཇུས་ཀྱིས་མི་ལོན་པའི།   
ཀུན་བཟང་སྒྲོལ་མའི་སེམས་པ་ཡིན།   ནོར་བུ་ཡིན།   
“མར་གྱུར་སེམས་ཅན་ཐམས་ཅད་ཀྱི་དོན་དུ།   ཨོ་མ་ཎི་པདྨེ་ཧྰོུཾ།།   ”
ཡིད་ནས་རྒྱས་ཤིང་ངག་ནས་སྨིན་པའི་མཆོད་པ་འདི།   
མཁའ་ཁྱབ་ཀྱི་རྩམ་ཆུ་ཕོར་བ་གང་གི་དོད་ཡིན།   
“ང་ཚོ་གཅིག་ལ་འགྲིལ་ཤོག།   
ང་ཚོ་གཉིས་ལ་འགྲིལ་ཤོག།   
ང་ཚོ་སྣམ་བུ་དཀར་པོའི།   །   
རྒྱུ་དང་སྤུན་ལ་འགྲིལ་ཤོག།   ”
༤
ཐུབ་པའི་མདོ་སྔགས་དང༌། 
 དཀོན་མཆོག་གི་ལུང་བསྟན།   
ཡེ་ཤུའི་གསུང་རབ་སོགས་ནི།   
ཀུན་ལ་བཀྲ་ཤིས་འཇོག་ཚུལ་གྱི་ལམ་རིམ་ཡག་ཤོས་དག་རེད།   
ཨ་མས།   བཀྲ་ཤིས་ཀུན་གྱི་ཐོག་མ་གནམ་ལ་འཇོག་པ་ནི།   
སྤྱི་ལོ་སྔོན་གྱི་དུས་ཚོད་ཆེས་རྙིང་བ་དེ་ལ་འཛོམས་ཆིངས་ཡོད་པས་ཡིན།   
དེ་ནི།   མཐོ་ཚད་ཅིག
སྒྱུ་འཕྲུལ་ཞིག
ཆོ་ག་ཅིག
༥
ཐབ་ཀ་ལས་བྲག་མ་མཐོང་པས་དང༌།   
གོ་ཁ་ལས་ཐང་མ་འགྲིམས་པའི་རྐྱེན་གྱིས།   
མྱངས་ནས་མི་ཚར་བ་ནི་ཀུན་བཟང་སྒྲོལ་མ་རེད་ལ།   
བྲིས་ནས་མི་ཚར་བའང་ཀུན་བཟང་སྒྲོལ་མ་རེད་ཨང༌།