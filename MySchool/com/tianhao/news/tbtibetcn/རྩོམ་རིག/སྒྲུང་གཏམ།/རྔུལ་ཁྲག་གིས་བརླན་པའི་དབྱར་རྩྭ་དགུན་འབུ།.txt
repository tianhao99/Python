རྔུལ་ཁྲག་གིས་བརླན་པའི་དབྱར་རྩྭ་དགུན་འབུ།
དབྱར་ཟླ་དྲུག་པའི་ཚེས་ཆེན་བཅོ་ལྔའི་ཟླ་བ་ནི་དུང་ལྟར་དཀར་ཞིང་ཉ་ཡོངས་སུ་གང་བས། མི་རྣམས་ཀྱིས་དུང་ཟླ་དཀར་པོ་དང་ཉ་གང་ཟླ་བ་ཞེས་ཆེས་ལེགས་པའི་ཚད་གཞི་རུ་བཤད། ཡིན་ཡང་། དོ་དགོང་གི་ཨ་སྔོན་དབྱིངས་ཀྱི་ཟླ་བ་ནི་སྤྲིན་ནག་ཕོན་པོ་སྤྱང་ཁུ་ལྟ་བུ་ཞིག་གི་མཆེ་བ་གཙིགས་པའི་བར་དུ་ཚུད་འདུག་ལ། མདོག་དང་དབྱིབས་གང་ལ་བལྟས་ཀྱང་སྐྱོ་སྣང་གིས་ཁེངས་པའི་རྒན་པོ་ཞིག་གི་ངོ་གདོང་དང་ཡོངས་སུ་མཚུངས། 
        མག་མོག་གི་ཟླ་འོད་དང་འདར་སིག་སིག་བྱེད་པའི་སྐར་ཚོགས་ཀྱི་འོག་ཏུ། མཚོ་སྔོན་ཁྲི་ཤོར་རྒྱལ་མོའི་ཆིལ་ཆིལ་དུ་སྒྲོག་པའི་རླབས་སྒྲ་དང་རླངས་འཁོར་ཆེ་ཆུང་གི་ལྷང་ལྷང་དུ་སྒྲོག་པའི་དུང་བརྡ། ཆུ་བྱ་སྣ་ཚོགས་ཀྱི་སྙན་པའི་གྲེ་འགྱུར་བཅས་ནི་བསེར་བུ་རླུང་དང་བསྡོངས་ཏེ་ཕྱོགས་བཞིར་མཆེད་ཀྱིན་ཡོད་ལ།  སྔོ་ལིང་ལིང་གི་རླབས་ཕྲེང་རེ་རེ་ནི་གཅིག་རྗེས་གཅིག་གིས་མ་ཆོད་པ་ཇི་བཞིན་མཚོ་འགྲམ་དུ་སྙེག་བཞིན་ཡོད། 
  མཚོ་འགྲམ་དང་ཐག་མི་རིང་བའི་དེའུ་འབུར་ཞིག་གི་སྟེང་དུ་ནག་རོག་རོག་གི་མི་ཞིག་བསྡད་འདུག་པ་ནི་མཚོ་སྐྱེས་རྡོ་རྗེ་རེད། ཁོའི་ངོ་གདོང་ནི་ཟླ་བའི་གཟུགས་བརྙན་ལྟར་སྤྲིན་གྱི་འགྱུར་བ་དང་བསྟུན་ནས་སྐྱོ་སྣང་དང་འཇིགས་སྣང་།  ཞེ་སྡང་དང་ཐེ་ཚོམ་བཅས་ཀྱི་རྣམ་འགྱུར་ཞིག་སྐྱོ་ལྷང་ལྷང་གིས་མངོན་ཡོང་།  ཁོའི་མིང་ལ་མཚོ་སྐྱེས་ཞེས་འབོད་དོན་ནི་ཨ་ལགས་རྟ་མགྲིན་ཚང་གིས་གསུངས་ན། སློབ་དཔོན་པདྨ་འབྱུང་གནས་ནི་མཚོ་ནང་གི་མེ་ཏོག་པདྨ་ལས་སྐྱེས་པ་ཡིན་པས། དེ་ལྟར་བཏགས་པ་ཡིན་ཟེར་མོད། ཁོ་རང་གིས་བཤད་ན། མཚོ་སྐྱེས་ཞེས་པ་ནི་མཚོ་སྔོན་པོའི་འགྲམ་ནས་སྐྱེས་པའི་དོན་དང་རྡོ་རྗེ་ནི་སྲ་ཞིང་མཁྲེགས་པ་དང་འགྱུར་བ་མེད་པའི་དོན་ཡིན་ཅེས་ཀུན་ལ་སྒྲོག་བཞིན་ཡོད། གང་ལྟར་ཁོ་ནི་མཚོ་སྔོན་པོའི་འགྲམ་ངོགས་ཀྱི་འབྲོག་ཁྱིམ་དཀྱུས་མ་ཞིག་ནས་སྐྱེས་པ་ཤ་སྟག་རེད། 
མཚོ་སྔོན་པོའི་མིང་འདི་མི་སུ་ཞིག་གིས་ཐོས་མ་ཐག སྔོ་སང་སང་གི་ནམ་མཁའ་ཐང་དུ་ལྷུང་འདྲའི་མཚོ་མོ་དང་ཁྲ་ལམ་ལམ་གྱི་མེ་ཏོག་རླབས་ལྟར་གཡོ་བའི་མཚོ་ངོགས། སྔོ་ལྗང་ལྗང་གི་གོས་སྔོན་གདན་དུ་བཏིངས་འདྲའི་རྩྭ་ཐང་སོགས་སྐད་ཅིག་ཉིད་དུ་བློ་ངོས་ལ་འཆར་ཡོང་།  ཁོར་མཚོན་ན། མཛེས་སྡུག་གི་ཞིང་ཁམས་དེའི་རི་ལུང་མཚོ་གསུམ་ལ་ཤིན་ཏུ་དགའ་ཞིང་། བག་ཡངས་སུ་རྒྱུ་བའི་རྟ་ནོར་ལུག་གསུམ་དང་མཚོ་ནང་དུ་ལྷོད་ཀྱིས་འཁྱུག་པའི་ཉ་མོའི་ཚོགས་ལ་ཤིན་ཏུ་དུངས།    
     ལྷག་པར། ཁོ་རང་སློབ་ཆུང་འགྲིམ་པའི་སྐབས་སུ། མཁས་དབང་དོན་གྲུབ་རྒྱལ་གྱིས་ཚིག་བརྩམས་ཤིང་མ་ཁྱེ་གཅོད་པ་ཐར་གྱིས་དབྱངས་སྦྱར་བའི《མཚོ་སྔོན་པོ》ཞེས་པའི་གླུ་དབྱངས་དེ་གླུ་བ་རྡོ་རྗེ་ཚེ་བརྟན་གྱིས་སྙན་མོ་ངག་ལ་བཀུགས་ཏེ་མདོ་དབུས་ཁམས་གསུམ་དུ་བསྒྲགས་པ་ནས། ཁོས《མཚོ་སྔོན་པོ》ཡི་གདངས་དབྱངས་ཀྱི་འགྱུར་ཁུག་དང་བསྟུན་ཏེ་ཉ་གསེར་མིག་དང་ལུག་གཡང་དཀར་བཅས་ཀྱི་འགྱུར་ལྡོག་ལ་དོ་སྣང་བྱེད་པའི་འགོ་བརྩམས།
     ལོ་འགའི་ཡར་སྔོན་དུ། འབྲོག་ཁུལ་གྱི་རི་སྒང་ཀུན་ལ་ལུས་ཁམས་གསོ་ཞིང་ནད་བརྒྱ་འཇོམས་པའི་དབྱར་རྩྭ་དགུན་འབུ་སྐྱེས་པ་ནས། ཁོའི་ཕ་ཡུལ་གྱི་རྟ་ནོར་ལུག་གསུམ་འཚོ་སྐྱོང་བྱེད་པའི་འཚོ་བའི་གོམས་གཤིས་དེར་བརྡབ་གསིག་ཆེན་པོ་ཐེབས། དབྱར་རྩྭ་དགུན་འབུ་ནི་རྫ་སྒང་མཐོན་པོ་དང་རི་མཐོ་ས་ནས་སྐྱེས་པ་མང་ཞིང་། ས་དམའ་ས་དང་བདེ་ས་ནས་སྐྱེས་པ་ཉུང་བས། འབྲོག་ཁྱིམ་སོ་སོའི་ཡོང་སྒོ་ཡང་གནམ་ས་བླ་འོག་བརྗེ་བ་ལྟར་གྱུར། 
    མཚོ་སྐྱེས་རྡོ་རྗེ་ཚང་ལ་མཚོན་ནའང་། ཁོ་ཚང་གི་བདེ་ཞིང་སྙོམས་པའི་རྩྭ་ས་ནི་སྔོན་ཆད་རྟ་ནོར་ལུག་གསུམ་གྱི་ཤ་ཤེད་རྒྱས་པའི་གནས་མཆོག་ཁྱད་པར་བ་ཞིག་ཡིན་མོད། ད་ལྟ་དབྱར་རྩྭ་དགུན་འབུ་ཡི་ཤ་ཤེད་རྒྱས་པ་ཕར་ཞོག དབྱར་རྩྭ་དགུན་འབུ་སྐྱེས་པ་ཤིན་ཏུ་ཉུང་བས། ཁོའི་སེམས་པ་ནི་མཚོ་རླབས་འཕྱུར་བ་ཇི་བཞིན་འཇགས་ཐབས་བྲལ། ལོ་རེ་རེའི་དབྱར་ཟླ་དྲུག་པའི་དུས་སུ། དབྱར་རྩྭ་དགུན་འབུ་ཡི་ཡོང་སྒོ་སྤྱི་སྡོམ་བྱས་ཏེ་ཚར་ཡོད་པས། ལྷིང་འཇགས་ཀྱི་མཚན་མོ་རེ་རེར་ཁོ་རང་རྒྱབ་རི་སྒང་ལ་བུད་དེ་ནམ་མཁའི་ཟླ་བར་རྒྱང་བལྟ་བྱེད་བཞིན་ཁམས་གསེང་མི་བྱེད་ག་མེད་དུ་གྱུར། 
དབྱར་རྩྭ་དགུན་འབུ་ཡིས་རོང་འབྲོག་མང་ཚོགས་ལ་ཀུ་རེ་བརྩེ་བ་དང་འདྲ་བར་ལོ་རེར་སྐྱེས་པ་མང་ཞིང་ལོ་རེར་སྐྱེས་པ་ཉུང་། རིན་གོང་ཡང་མཚོ་སྔོན་པོའི་ཆུ་རླབས་དང་ནམ་མཁའི་ཟླ་བའི་འཕེལ་འགྲིབ་ལྟར། མཚམས་རེར། དབྱར་རྩྭ་རགས་མོ་ཞིག་ལ་སྒོར་དྲུག་བཅུ་དང་ཕྲ་མོ་ཞིག་ལའང་སྒོར་སུམ་ཅུ་སྟེར། མཚམས་རེར། དབྱར་རྩྭ་རགས་མོ་ཞིག་ལ་སྒོར་སུམ་ཅུ་དང་ཕྲ་མོ་ཞིག་ལ་སྒོར་གསུམ་མ་གཏོགས་མི་སྟེར་བས། མ་རྩ་བརྡིབས་པའི་སྦྱིན་བདག་ལ་ལས་རང་ལུས་བྲག་ལ་བརྡབས་པ་དང་རང་སྲོག་ཆུ་ལ་ལྕེབས་པའི་དོན་དག་ཀྱང་བྱུང་དང་འབྱུང་བཞིན་འདུག
        ད་ལོ་ཡང་འབྲོག་ཁུལ་ཡོངས་ནས་དབྱར་རྩྭ་དགུན་འབུ་སྐྱེས་པ་ཉུང་ལ། རིན་གོང་ཡང་ལྡབ་འགྱུར་གྱིས་མར་འགྲིབ་སྟེ། རོང་འབྲོག་མང་ཚོགས་ཀྱི་དབྱར་རྩྭ་དགུན་འབུ་རྐོ་སློག་དང་ཉོ་ཚོང་བྱེད་པའི་ཚ་ཚ་འུར་འུར་གྱི་ལས་སྒོ་དེ་ལྷོད་ཡེངས་སེར་བཏང་། མཚོ་སྐྱེས་རྡོ་རྗེར་མཚོན་ནའང་དེ་ལས་མ་འདས་པས། སྔ་མོ་ནས་ཁོ་ཚང་གི་རྒྱབ་རི་སྒང་ལ་བུད་དེ་མཁའ་དབུགས་དྭངས་མོ་རྔུབ་བཞིན་དལ་ཅག་ཅག་གིས་ནམ་མཁའི་ཟླ་བར་ཅེར་འདུག 
       ཁོའི་སྣང་བར་མཚམས་རེར་ཁོ་ནི་ནམ་མཁའི་ཟླ་བ་ཡིན་པ་དང་མཐའ་སྐོར་གྱི་རི་ལུང་ནི་ནམ་མཁའི་སྤྲིན་ཕུང་དུ་འགྱུར་ལ། མཚམས་རེར། ཁོ་ནི་མཚོ་སྔོན་པོའི་ནང་གི་ཟླ་བ་ཡིན་པ་དང་མཚོ་ནང་གི་ཉ་གསེར་མིག་ནི་ནམ་མཁའི་སྐར་ཚོགས་ཡིན་པའི་འཁྲུལ་སྣང་སྐྱེས། ཡང་མཚམས་རེར། ཁོ་ནི་ཁོའི་གྲོགས་པོ་བཀྲ་ཤིས་རྒྱ་མཚོ་ཡིན་ལ། ཁོ་ཚང་གི་རྩྭ་ས་དང་རྟ་ནོར་ལུག་གསུམ་ཡོད་ཚད་ནི་བཀྲ་ཤིས་རྒྱ་མཚོ་ཚང་གི་རྩྭ་ས་དང་རླངས་འཁོར་ཡིན་ན་སྙམ་པའི་འདོད་བློ་ཡང་སྐྱེས།
       བཀྲ་ཤིས་རྒྱ་མཚོ་ནི་ཁོའི་མ་གཅིག་སྤུན་ལས་ལྷག་པའི་གྲོགས་པོ་བཟང་བོ་ཡིན། མཚན་མོ་རེ་རེ་ནི་ཁོ་གཉིས་ལ་དབང་བའི་ལྷིང་འཇགས་ཀྱི་དུས་སྐབས་ཤིག་ཡིན་པས། ཞག་གང་པོར་ཆང་རག་འཐུང་བཞིན་ནམ་མཁའི་ཟླ་བར་ཅེར་ཏེ། འཁྲུལ་སྣང་དང་འདོད་བློ་སྣ་ཚོགས་གླེང་སྟེ་བསྡད་མྱོང་།