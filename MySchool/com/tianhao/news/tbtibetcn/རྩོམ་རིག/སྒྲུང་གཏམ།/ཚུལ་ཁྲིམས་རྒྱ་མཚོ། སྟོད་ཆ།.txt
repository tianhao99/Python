ཚུལ་ཁྲིམས་རྒྱ་མཚོ། སྟོད་ཆ།
ཚེ་རིང་རྣམ་རྒྱལ།  རྒྱུ་འབྲས་རྣམ་རྒྱལ།  ཚུལ་ཁྲིམས་རྒྱ་མཚོ།  དགེ་བཤེས་ལྷ་རམས་པ……
          འོ།  མིང་གི་རྣམ་གྲངས་མི་འདྲ་བ་མང་བོ་ཞིག་ཡོད་ན་ཡང༌།  དོན་དམ་དུ་དེ་དག་ནི་མི་གཅིག་གི་མིང་རེད།  མིང་དེ་དག་ནི་སྒྲ་ལེན་གྱི་འཁོར་ལོ་དང་འདྲ་བར་དགེ་བཤེས་ཚུལ་ཁྲིམས་རྒྱ་མཚོའི་ཚེ་སྟོད་ཀྱི་ལོ་རྒྱུས་རྣམས་ཇི་མ་ཇི་བཞིན་དུ་སྒྲ་རུ་བླངས་ཡོད་པ་དང༌།  གཟུགས་འཛིན་གྱི་མེ་ལོང་ཞིག་དང་འདྲ་          བར་དགེ་བཤེས་ཚུལ་ཁྲིམས་རྒྱ་མཚོའི་སྐྱིད་སྡུག་འདྲེས་མའི་རྣམ་ཐར་དག་ཁྲ་ལམ་མེ།  གསལ་གྱིལ་ལེ།  རྗེན་ལྷང་ངེར་རི་མོར་བཀོད་ཡོད།  
          ཨ་ཙི།  མིང་དེ་དག་གི་རྒྱབ་ཏུ་ངུ་ཤོར་ཞིང་རྒོད་བྲོ་བ་དང༌།  ཡི་མུག་ཅིང་ཞེ་མེར་བ།  བློ་བདེ་ཞིང་སེམས་སྐྱིད་པ།  ཡིད་དགའ་ཞིང་ཐུགས་སྤྲོ་བའི་གསང་བའི་མཚན་མ་ཅི་འདྲ་མང་བོ་ཞིག་སྦས་ཡོད་པ་རེད་ཨང༌།  ཉིན་མཚན་ལོ་ཟླའི་གོམ་འགྲོས་དང་དབྱར་དགུན་སྟོན་དཔྱིད་ཀྱི་འཁོར་འགྲོས།  ཡར་ངོ་དང་མར་ངོའི་འཕེལ་འགྲིབ་དུས་ཀྱི་ཕོ་ཉའི་བཤུལ་ལམ་དུ་རྣམ་དཔྱོད་ཀྱི་སྒོ་མོ་ཆེས་ཆེར་ཕྱེས་ཏེ་ཞིབ་ཏུ་བཙལ་བ་ན།  དཀའ་སྤྱད་ཀྱི་ལྦ་བ་མཐུག་པོ་ཆགས་པའི་ཞབས་རྗེས་གསལ་བོ་ཞིག་རྙེད་མི་ཐུབ་པ་ག་ལ་སྲིད།  
          ངོ་མ།  སྒོ་ངའི་ནང་གི་སེར་ཐིག་དང༌།  ཁོག་པའི་ནང་གི་སྙིང་ཐིགམིག་གི་ནང་གི་ནག་ཐིག་ལྟར་གཅེས་པར་སྐྱོང་བཞིན་པའི་ཕ་མའི་དྲུང་གི་གཅེས་ཕྲུག་དེ་ནི་ཚེ་རིང་རྣམ་རྒྱལ་རེད།  ཚེ་རིང་རྣམ་རྒྱལ་གྱི་ཡབ་ཡུམ་གཉིས་ནི་མཆོག་གསུམ་ལ་དད་པ་ཆེ་ཞིང༌།  ལས་རྒྱུ་འབྲས་ལ་བརྩི་མཐོང་བྱེད་པའི་མི་དྲང་མོ་གཉིས་ཡིན་པར་མ་ཟད།  ཁ་ཡར་གྲགས་ལ་ལས་རྒྱུ་འབྲས་དང༌།  མིག་མར་བཙུམས་ལ་ལས་རྒྱུ་འབྲས་བཤད་མཁན་དང་བསམ་མཁན་གཉིས་ཡིན་སྟབས།  ལོ་ཆུང་བྱིས་པའི་དུས་ནས་བཟུང༌།  ཚེ་རིང་རྣམ་རྒྱལ་གྱི་སེམས་ཀྱི་ཞིང་ས་གཤིན་པོའི་ཐོག་ཏུ་ཕ་མ་གཉིས་ཀྱིས་ལས་རྒྱུ་འབྲས་ཀྱི་ལུད་བཞག་པ་དང༌།  ལས་རྒྱུ་འབྲས་ཀྱི་སོན་བཏབ།  ལས་རྒྱུ་འབྲས་ཀྱི་དོར་བསྡེབས།  ལས་རྒྱུ་འབྲས་ཀྱི་ཐོང་བཙུགས།  ལས་རྒྱུ་འབྲས་ཀྱི་ཆུ་བཏང་སྟེ་ལས་རྒྱུ་འབྲས་ཀྱི་མྱུ་གུ་སྔོན་མོ་འཁྲུངས་པ་རེད།  
          “ལས་རྒྱུ་འབྲས་ཨེ།  ཕ་མའི་ཁ་ལ་ཉན་པ་དང༌།  རྫུན་མི་གཏམ་པ།  རྐུ་མི་བྱེད་པ།  གཞན་ལ་གནོད་སེམས་མི་འཛིན་པ།  བྱིས་པ་གཞན་དང་འཁོན་རེས་དང་རྡུང་རེས་མ་བྱས་ན།  དེ་ནི་ལས་རྒྱུ་འབྲས་རེད།  ”
          ཚེ་རིང་རྣམ་རྒྱལ་གྱིས་ཨ་ཕ་ལ་ལས་རྒྱུ་འབྲས་ཀྱི་གོ་དོན་འདྲི་སྐབས།  ཨ་ཕས་ཁོ་ལ་ལན་དེ་ལྟར་བཏབ།  
          དེ་ནས་བཟུང༌།  ཁོས་ཕ་མའི་ཚིག་ལ་ཉན་པ་དང༌།  བྱིས་པ་གཞན་དང་འཁོན་རེས་རྡུང་རེས་སོགས་མི་བྱེད་པར།  ཨ་ཕས་བཤད་པའི་ལས་རྒྱུ་འབྲས་དེ་རྣམས་བརྩི་སྲུང་བྱེད་ཅི་ཐུབ་བྱས།  ཉིན་ཞིག་ཁོས་ཨ་ཕ་ལ“ད་ངས་ཁྱེད་ཀྱིས་བཤད་པའི་ལས་རྒྱུ་འབྲས་དེ་རྣམས་བརྩི་སྲུང་བྱེད་ཐུབ་པས།  ངའི་མིང་ལ་རྒྱུ་འབྲས་རྣམ་རྒྱལ་ཞེས་བཏགས་ཆོག་གམ”ཞེས་དྲིས།  
          ཨ་ཕས་སྤྱང་གྲུང་ལྡན་ཞིང་ཡིད་དུ་འོང་ལ།  རྒོད་བྲོ་བའི་གཏམ་སྨྲ་བ་ལ་མཁས་པའི་བུ་ཆུང་གི་འགྲམ་པར་འོ་ཞིམ་པོ་ཞིག་བསྐྱལ་ཏེ།  འཛུམ་མུལ་མུལ་ངང་མིང་དེ་ལྟར་བཏགས་ཆོག་པའི་བརྡ་ལ་དབུ་གུག་གུག་ལྡེམ།  
          “དེས་ན་ཨ་ཕ་དང་ཨ་མའི་མིང་ཡང་བརྗེ་དགོས།  ཨ་ཕའི་མིང་ལ་རྒྱུ་འབྲས་སྐྱབས་དང༌།  ཨ་མའི་མཚན་ལ་རྒྱུ་འབྲས་སྐྱིད་ཅེས་འདོགས་དགོས།  ཨ་ཕ།  དེ་ཨེ་རེད།  ”
          ལོ་བཅུ་ཡི་བྱིས་པ་ཞིག་ལ་རིག་འདེད་ཀྱི་ནུས་པ་འདི་ལྟ་བུ་ཡོད་སྙམ་ནས་ཕ་མ་གཉིས་ཀ་རང་དབང་མེད་པར་གད་མོ་ཤོར་བ་དང༌།  བརྩེ་བའི་མིག་མཐར་དགའ་བའི་མཆི་མ་འཁོར་བཞིན་སྐྱིད་པའི་དྲི་ལན་ངག་གི་སྒོ་མོ་ལས་ཐོན་སོང༌།  “རེད།  དེ་རེད།  དེ་རེད།  ”དེ་ནས་བཟུང་ཨ་ཕས་ཨ་མ་ལ་རྒྱུ་འབྲས་སྐྱིད་ཅེས་འབོད་པ་དང༌།  ཨ་མས་ཀྱང་ཀུ་རེའི་ཚུལ་དུ་ཨ་ཕ་ལ་རྒྱུ་འབྲས་སྐྱབས་ཞེས་འབོད་པས།  མི་ཚང་འདི་ནི་ངོ་མ་མིང་དོན་མཚུངས་པའི་ལས་རྒྱུ་འབྲས་ཀྱི་ཁྱིམ་ཚང་ཞིག་རེད།  
          ལོ་ཞིག་གི་སྟོན་ཀར།  རྒྱུ་འབྲས་རྣམ་རྒྱལ་དང་བྱིས་པ་འགའ་ཞིག་སྡེ་བའི་ཉེ་འདབས་ཀྱི་རྩྭ་དང་རྩི་ཏོགལྕང་མ་གླང་མ་སོགས་སྐྱེས་པའི་རི་བོ་ཆུང་ཆུང་ཞིག་ཡོད་པ་དེའི་ཐོག་ཏུ་རྩེད་མོ་རུ་སོང་བ་དང༌།  ཁོ་ཚོས་བྱིའུ་ཡི་ཚང་ཁ་ཤས་བསློགས་ཏེ་སྒོ་ང་བདུན་བརྒྱད་ཙམ་འཁྱེར་འོངས་པ་ལ།  ཨ་མས་དེ་མཐོང་མ་ཐག་ཞལ་ནག་རོག་གེར་མཛད་ནས་རྒྱུ་འབྲས་རྣམ་རྒྱལ་ལ་བཤད་རྒྱུར།  
          “ཁྱོད་ཚོའི་བྱ་བ་དེ་བཙོག་པ་ལ།  སྙིང་རྗེ་མེད་པའི་མུག་ཕྲུག་ཁྱོད་ཚོ།  བྱ་ཚང་བྱིའུ་ཚང་བསློགས་ནས་ཅི་བྱེད།  རེམ་མ་སོང་ལ་སྒོ་ང་དེ་ཚོ་ཕྱིར་ཞོག”
          བྱིས་པ་གཞན་རྣམས་ཀྱིས་ཅི་མི་སྙམ་པའི་ངང་ནས་སྒོ་ང་ཁྱེར་ཏེ་ཁྱིམ་དུ་ལོག་སོང༌།  རྒྱུ་འབྲས་རྣམ་རྒྱལ་གྱིས་ཨ་མ་ཐུགས་བརྒྱལ་བཞེངས་པ་མཐོང་ནས་མྱུར་མོར་རི་ཆུང་དེའི་ཐོག་ལ་སོང་སྟེ།  སྒོ་ང་གཉིས་པོ་ཚང་དུ་བཞག་རྗེས་ད་གཟོད་ཕྱིར་ལོག་ས་རེད།  ཁྱིམ་དུ་ལོག་རྗེས་ཨ་མ་ན་རེ།  
          “སྙིང་མ་རྗེ།  ཁྱོད་ཚོས་བྱིའུ་ཚང་བསློགས་ནས་སྒོ་ང་བླངས་ན་བྱིའུ་ཡི་མ་དེས་སེམས་སྡུག་ཅི་འདྲ་བྱ་རྒྱུ་རེད།  ཕྱིན་ཆད་སྡིག་པ་དེ་འདྲ་བྱ་མི་ཉན།  ”
          ཨ་མའི་གཏམ་ལ་ཉན་རྗེས།  རྒྱུ་འབྲས་རྣམ་རྒྱལ་གྱིས་སེམས་ལ།  ད་ལན་ཨ་མའི་བཤད་ཚུལ་ལ་བལྟས་ན་ངས་ལས་རྒྱུས་འབྲས་དང་འགལ་བའི་བྱ་བ་ངན་པ་ཞིག་བྱས་པ་ཁོ་ཐག་རེད་སྙམ་ནས།  ཉིན་གུང་དྲོས་ཇ་ཡང་མ་འཐུང་བར་ནས་སྤར་གང་ཁྱེར་ནས་བྱིའུ་ཚང་གི་འགྲམ་དུ་གཏོར་བ་རེད།  
          ཨེ་མ།  འདི་ནི་ཅི་འདྲའི་གཞུང་རྒྱུད་དྲང་ཞིང་དྲི་མ་མེད་པའི་བྱིས་པ་ཞིག་རེད་ཨང༌།  ཡིན་ན་ཡང༌།  རྒྱུ་འབྲས་རྣམ་རྒྱལ་གྱི་སེམས་ལ་ལས་རྒྱུ་འབྲས་ཀྱི་མྱུ་གུ་འཁྲུངས་ཏེ།  བྱམས་སྙིང་རྗེ་ཡི་མེ་ཏོག་ཤར་བའི་སྐབས་དེར།  ལས་རྒྱུ་འབྲས་དང་འགལ་བའི་བསམ་གནག་གི་སེར་བ་ཞིག་གློ་བུར་དུ་བབས་ཏེ།  རྒྱུ་འབྲས་རྣམ་རྒྱལ་གྱི་སེམས་གཏིང་དུ་བཞད་པའི་མེ་ཏོག་དེ་སྐད་ཅིག་དེ་ཉིད་དུ་བཅོམ་པར་མ་ཟད།  མིང་དོན་མཚུངས་པའི་ལས་རྒྱུ་འབྲས་ཀྱི་ཁྱིམ་ཚང་དེ་ཡང་ཁ་ཐོར་ཡ་བྲལ་དུ་བཏང་བ་རེད།  
          “རྒྱུ་འབྲས་ཨེ།  ང་ལ་རྒྱུ་སྟོབས་ཆེ་བས་ལས་རྒྱུ་འབྲས་ཟེར་བ་དེ་ང་ཡིན།  ང་མིན་པའི་རྒྱུ་འབྲས་ཤིག་ལོགས་སུ་ག་ལ་ཡོད།  ཧེ་ཧེ།  རྒྱུ་འབྲས་རྒྱུ་འབྲས་ཚོ་གླེང་ཁོམ་མི་འདུགཤོག་ཡ།  ངའི་རྩིབ་ལ་ཤོག”
          ཉིན་དེར༌།  རྒྱུ་འབྲས་རྣམ་རྒྱལ་གྱིས་བྱིའུ་ཚང་གི་འགྲམ་དུ་ནས་སྤར་གང་བོ་དེ་གཏོར་རྗེས།  བྱིའུ་ཚང་དང་ཁད་ཅུང་རིང་བའི་སར་ཡིབ་སྟེ་བྱིའུ་མ་མ་ཡོང་བར་དུ་སྒུག་བསྡད་ཅིང༌།  སྒུག་སྒུག་ནས་ཕྱི་དྲོ་ལོན་པ་ན།  བྱིའུ་མ་ཡོང་ནས་རྒུམ་ཟོས་རྗེས་ད་གཟོད་གནམ་ལྡིང་ས་ལྡིང་གི་སྒོ་ནས་ཁྱིམ་དུ་ལོག་པ་རེད།  རྒྱལ་སྒོ་ཁར་བསླེབས་མ་ཐག་མི་ཆ་མེད་ཅིག་གིས་དེ་ལྟར་བཤད་པའི་སྐད་ཐོས་པ་དང༌།  རྒྱུ་འབྲས་རྣམ་རྒྱལ་གྱིས་སྒོའི་སྲུབས་ཀ་ནས་བལྟས་པ་ན།  ཨ་ཙི།  དེ་ནི་དཔོན་པོ་ཁ་ཤོ་རེད།  
          དཔོན་པོ་ཁ་ཤོ་ས་ཆ་འདི་གའི་སྡེ་བ་དང་ཚོ་བ་བཅུ་ལྷག་གི་དཔོན་པོ་ཡིན་ལ།  གཟུགས་རིང་ཞིང་ཤ་རྒྱགས་པ་དང༌།  གདོང་ནག་ཅིང་ཁ་ཡི་ཡ་ཁ་དང་མ་ཁའི་བར་དུ་ཤོ་ཉག་ཆེན་པོ་ཞིག་ཡོད་པས་མཚང་མིང་ལ་དཔོན་པོ་ཁ་ཤོ་ཐོགས་པ་རེད།  དཔོན་པོ་ཁ་ཤོ་ནི་མེ་ལས་དབལ་ཚ་བ།  ཆུ་ལས་རྦ་དྲག་པ།  རྔ་མ་ལས་ཉག་ཕྲ་བ།  རྒྱ་གཡེར་ལས་ཁ་ཚ་བ།  སྲན་མ་ལས་རྡོག་འགྲིལ་བ།  བག་ཕྱེ་ལས་རྩི་ཞིབ་པ་ཞེས《སྣང་ས་འོད་འབུམ་གྱི་ལོ་རྒྱུས》ནང་གི་དཔོན་པོ་སྒྲ་ཆེན་པ་ལྟ་བུ་ཞིག་ཡིན་པས།  རྒྱུ་འབྲས་རྣམ་རྒྱལ་གྱིས་ཁོ་མཐོང་མ་ཐག་ཤ་གསེང་དུ་འདར་རྒྱུགས་པ་དང༌།  རུས་གསེབ་ཏུ་ཙག་ཤད་ཅིག་རྒྱུགས་སོང༌།  
“དཔོན་པོ་ལོ་ལོ་དྲིན་ཆེན་པོ།  དེ་འདྲ་མ་བྱེད།  ངས་ཁྱོད་ལ་ཕྱག་འཚལ་ཀྱང་ཆོགཕྱི་སྡེ་བའི་མོ་གསར་མེ་ཏོག་འདྲ་བ་ཚོ་བཞག་ནས།  ང་ལྟ་བུའི་བུ་སྐྱེས་ཀྱི་ཨ་མ་ལ་དེ་འདྲ་བྱེད་ཕོད་དམ།  དཔོན་པོ་ལོ་ལོ།  ངས་ཁྱོད་ལ་ཞུ་བ་ཞིག་བྱེད།  ”
          “ཧེ་ཧེ།  ཕྱག་འདྲ་འཚལ་མི་དགོས།  ཁྱོད་བུ་སྐྱེས་ཀྱི་ཨ་མ་ཡིན་ཡང་རྒྱུ་སྐར་ཁྲོད་ཀྱི་ཟླ་བ།  མེ་ཏོག་ཁྲོད་ཀྱི་པདྨ་ཡིན་པ་མ་ཤེས་སམ།  ང་དཔོན་པོ་སྨྲ་བ་ལན་གཅིག་ཡིན།  རེམ།  རེམ་མ་སྐ་རགས་ཁྲོལ།  ཨ།  མི་འགྲོལ་ཨེ།  ཡ་ད་དེས་ན་འདི་ལྟར་བྱེད་པ་ལས་ཐབས་མི་འདུག”
          དཔོན་པོ་ཁ་ཤོས་རྒྱུ་འབྲས་རྣམ་རྒྱལ་གྱི་ཨ་མ་ས་ལ་མནན་པ་དང་མཉམ་དུ།  རྒྱུ་འབྲས་རྣམ་རྒྱལ་གྱི་སེམས་ལ།  ངས་བལྟས་བལྟས་རིག་རིག་ལ་ཨ་མར་བརྙས་བཅོས་དེ་འདྲ་བྱེད་དུ་འཇུག་མི་རུང་སྙམ་ནས།  མྱུར་མོར་ཁང་ཐོག་ལ་འགོས་ཏེ།  རྡོ་ཁུ་ཚུར་འདྲ་བ་ཞིག་དཔོན་པོ་ཁ་ཤོ་ལ་བཏད་ནས་འཕངས་པ་དང་རྡོ་དེ་ནི་རྒྱུ་འབྲས་ཀྱི་རྒྱབ་རྩ་གནོན་པའི་མདའ་མོ་ཞིག་དང་འདྲ་བར་མ་ཡོ་མ་འཁྱོག་པར་དྲང་ཤད་ལེར་དཔོན་པོ་ཁ་ཤོའི་རྣ་རྟིང་ལ་ཕོག་པ་དང༌།  དཔོན་པོ་ཁ་ཤོའི་ངག་ལས་སྐད་ངན་ཞིག་ཤོར་བ་དང་མཉམ་དུ་ས་ལ་འགྱེལ་སོང༌།  
          ཨ་ཙི།  ད་འགྲིག་མ་སོང༌།  ཅི་བྱ།  ཅི་བྱ།  རྒྱུ་འབྲས་རྣམ་རྒྱལ་གྱི་སེམས་ནི་སེར་བ་འབབ་འབབ།  སྙིང་ནི་རྦབ་རྡོ་འགྲིལ་འགྲིལ།  གློ་བ་ལུ་གུ་འབའ་འབའ།  མཆིན་པ་ཐོག་རྒོད་ཡར་ཡར་དུ་གྱུར་ཏེ་རེ་ཞིག་ཅི་བྱ་གཏོལ་མེད་དུ་གྱུར་སོང༌།  
          ཨ་མས་ཀྱང་གློ་བུར་དུ་བྱུང་བའི་དོན་དག་དེའི་ཧ་མ་གོ་བར་རེ་ཞིག་ཧད་དེ་ལུས་པ་དང༌།  ཁོ་མོའི་ངོ་མདོག་ནི་ཐལ་སྐྱ་ལས་ཀྱང་སྐྱ་ཞིང༌།  མཆིན་པ་ལས་ཀྱང་སྔོ་ནག་ཅིག་རེད།  ཁོ་མོས་དཔོན་པོ་ཁ་ཤོའི་རྣ་རྟིང་ནས་ཁྲག་བཞུར་ཏེ་ས་གོར་མ་ཞིག་ཁྲག་གིས་བརྫིས་པ་མཐོང་འཕྲལ།  རྟབ་རྟབ་པོར་སྐེ་རེགས་ཀྱི་སྣེ་མོ་བཤགས་ནས་དཔོན་པོ་ཁ་ཤོའི་རྨ་ཁ་སྡོམ་གྱིན་འདུག
          ད་ནི་ས་ཆ་ཐག་རིང་ཞིག་ལ་བྲོས་འགྲོ་བ་ལས་ཐབས་ཤེས་མི་འདུགཡིན་ན་ཡང་ས་ཆ་གང་ལ་འགྲོ་རྒྱུ།  རྒྱུ་འབྲས་རྣམ་རྒྱལ་གྱིས་སེམས་ལ་དེ་ལྟར་སྙམ་བཞིན་བློ་ནི་བློང་བློང་བོར་གྱུར་སོང༌།  འོ་རེད་ཡ།  ཨ་ཁུ་ཚུལ་ཁྲིམས་བཤད་སྒྲུབ་དགོན་པ་ན་ཡོད་པས།  བཤད་སྒྲུབ་དགོན་པ་ལ་འགྲོདེ་ནས་ཨ་ཁུ་དང་བློ་བསྡུར་ཏེ་ཐབས་བཀོད་འཐེན་ཆོགཡིན་ན་ཡང༌།  ད་བར་དུ་རིསྡེ་འདིར་བསྡད་ནས་ཕྱི་ལ་གཏན་ནས་སོང་མ་མྱོང་བས།  བཤད་སྒྲུབ་དགོན་པ་ཕྱོགས་གང་ན་ཡོད་པ་ཡང་མི་ཤེས།  གང་ལྟར་ཀྱང༌།  བློ་རྩེ་གཉིས་ཀྱིས་དོན་མི་འགྲུབ་ཟེར་བ་ཡིན་པས།  འཆི་བ་སྲོག་ལ་བབས་ཀྱང་ཨ་ཁུ་འཚོལ་དུ་འགྲོ་དགོས་སྙམ།  
དེ་ནས་ཁོས་ལམ་བྲོ་ཡང་མ་ཁྱེར་བར་ཐོག་མར་སྡེ་འདབས་ཀྱི་རི་ཆུང་དེའི་ཕག་ཏུ་སོང་སྟེ་ཅུང་ཟད་ཡིབ་བསྡད་པ་དང༌།  དེ་ནས་ལུང་བའི་མཐིལ་ལ་བབས།  ནགས་གསེབ་བརྒྱུད་ནས་ལུང་བའི་མདོ་ལ་སོང༌།  ས་རུབ་ལ་ཁད་དུ་ལུང་བ་དེའི་མདོར་བསླེབས་པ་དང༌།  ལུང་བའི་གཡོན་ཕྱོགས་ཀྱི་ཀླད་ངོས་ཞིག་ན་རྡོ་རས་བསྐོར་བའི་ཁང་བ་ཞིག་ཡོད་ཅིང༌།  གལ་སྲིད་དུད་ཁུང་ལས་དུ་བ་མ་འཕྱུར་ན་དེའི་ནང་ན་མི་ཡོད་པ་སུ་ཞིག་གིས་ཤེས་ཐུབ།  གང་ལྟར་ཀྱང༌།  ས་རུབ་ཁད་ཡོད་པ་དང་གྲོད་པའང་ཤིན་ཏུ་ལྟོགས་པས་མྱུར་མོར་ཕར་སོང་ནས་གནས་ཚང་གཡར།  སྟབས་ལེགས་ནས་མི་ཚང་དེས་དགོང་ཇ་བཏུང་བའི་སྐབས་དང་འཕྲད་པས།  ཐུག་པ་ཚ་བོ་དཀར་ཡོལ་དོ་ལྷག་ལུས་མེད་པར་བཏུང༌།  མ་གཞིར།  མི་ཚང་དེ་ནི་ཟོང་པ་ཞིག་རེད།  མི་ཚང་དེར་བཟའ་མི་གཉིས་ལས་མེད་པ་དང༌།  རྒྱུ་འབྲས་རྣམ་རྒྱལ་ལའང་འདང་རྩིས་ཆེ་ཆེ་བྱས།  གར་འགྲོ་གང་ཡིན་གྱི་གཏམ་ཡང་མང་བོ་དྲི་བྱུང༌།  རྒྱུ་འབྲས་རྣམ་རྒྱལ་གྱིས་རྫུན་བཤད་མི་འདོད་ཀྱང༌།  གཏམ་དྲང་བོར་སྨྲས་ན་ཉེན་ཁ་ཤིན་ཏུ་ཆེ་བས་ཚེ་འདིར་ཡོང་ནས་ཐོག་དང་པོར་རྫུན་གཏམ་བཤད་དགོས་བྱུང༌།  
          “ངའི་ཕ་ཡུལ་གསེར་ཐང་གི་ཡིན།  ཁྱིམ་ན་ཨ་མ་གཅིག་པུ་ལས་མེད།  ཨ་ཕ་ནི་ལོ་འགའི་སྔོན་ལ་དབུས་གཙང་ཕྱོགས་སུ་ཚོང་ལ་སོང་ནས་ད་དུང་ཕྱིར་མ་ལོགཤི་གསོན་གྱི་གནས་ཚུལ་ཡང་མ་གོ་ད་ལྟ་ཨ་མ་ལ་ནད་བྱུང་སྟེ་ཉལ་སར་ལྷུང་ཡོད་པས།  ང་བཤད་སྒྲུབ་དགོན་པ་ལ་ཨ་ཁུ་འབོད་དུ་འགྲོ་གི་ཡིན།  ”
          བཟའ་ཚོ་གཉིས་ཀྱིས་ཀྱང་ཁོ་ལ་གདུང་སེམས་ཚད་མེད་བཅངས་ཏེ།  བུ་ཆུང་ཁྱོད་སྙིང་རེ་རྗེ་ཟེར་ནས་སེམས་བྱམས་བྱམས་དང་ཐུགས་བརྩེ་བརྩེ་མཛད།  སྟབས་ལེགས་ནས་ཕྱི་ཉིན་གནས་སྐོར་འགྲིམ་པའི་ཨ་སྐྱོ་བ་གཉིས་བཤད་སྒྲུབ་དགོན་པ་རུ་འགྲོ་བ་དང་འཕྲད་དེ།  བཟའ་མི་དེ་གཉིས་ཀྱིས་ཁོ་ལ་ལམ་བྲོ་བྱིན་པ་དང༌།  ཨ་སྐྱོ་བ་གཉིས་ལ་བཅོལ་གདམས་ཡག་པོ་བྱས་ནས་བཤད་སྒྲུབ་དགོན་པ་ལ་བརྫངས།  
          ཚེ་རིང་རྣམ་རྒྱལ་གནས་སྐོར་པ་དེ་གཉིས་དང་བསྡོངས་ནས་ཉིན་གསུམ་ལ་སོང་མཐར་བཤད་སྒྲུབ་དགོན་པ་ལ་འབྱོར།  དེར་ཡང་ཁོང་རྣམ་པ་གཉིས་ཀྱིས་རོགས་རམ་བྱས་འོག་ཨ་ཁུ་ཚུལ་ཁྲིམས་བཙལ་ནས་རྙེད།  ཁོས་རྒྱུ་མཚན་ཐམས་ཅད་ཇི་མ་ཇིབཞིན་དུ་བཤད་པས།  ཨ་ཁུ་ཡང་ཐུགས་ཞུམ་པའིངང་འཇིག་རྟེན་འཁོར་བ་ལ་སྙིང་བོ་སྤུ་ཙམ་ཡང་མི་འདུག་གསུངས་ནས་དབུ་གཡུག་གཡུག་མཛད་པ་དང༌།  “ད་ཐབས་ཤེས་གཞན་མི་འདུགཚ་བོ་ཁྱོད་ཆུང་དུས་ནས་བློ་རིག་རྒོད་པོ་ཞིག་ཡིན་པས།  ད་འདི་གར་རབ་བྱུང་སྒྲུབས་ཏེ་དམ་པའི་ཆོས་བསྒྲུབས།  བསྟན་པ་ལ་ཕན་ཡོན་འདྲ་མོ་འདུག”ཟེར།  
དེ་ལྟར་ཨ་ཁུའི་ངག་བཞིན་ཚེ་རིང་རྣམ་རྒྱལ་རབ་ཏུ་བྱུང་བ་དང༌།  མཚན་ཚུལ་ཁྲིམས་རྒྱ་མཚོར་གསོལ་ཏེ།  ཡི་གེ་འབྲི་ཀློག་སོགས་ལ་སྦྱོང་བ་ནན་ཏན་བགྱིས་ཏེ་ཉིན་མཚན་འདས་པ་ལ།  ཉིན་ཞིག་ཨ་ཁུས་ཁོ་ལ།  “ཚ་བོ།  ད་ཁྱོད་ལ་སེམས་འཁྲེང་དགོས་པའི་ཡུལ་ནི་མི་འདུག་ཨ་མ་ནི་ཤི་ཚར་འདུགཨ་ཕས་དཔོན་པོ་ཁ་ཤོ་བསད་དེ་ས་མཐར་ལྡོམ་སོང༌།  བློ་སེམས་རྩེ་གཅིག་གིས་དམ་པའི་ཆོས་སྒྲུབས།  ཐར་བའི་ལམ་སྣ་རེ་ཨེ་ཟིན་ལྟོས”ཟེར།  
          མ་གཞིར།  ཚེ་རིང་རྣམ་རྒྱལ་བྲོས་ཡོང་བའི་ཉིན་དེའི་དགོང་མོར།  དཔོན་པོ་ཁ་ཤོ་བརྒྱལ་ལས་སངས་ཏེ།  ཨ་མ་ལ་གྲི་བཙུགས་ནས་བསད།  ཨ་ཕ་ཁྱིམ་དུ་འབྱོར་བ་དང་འཕྲད་པས་ཨ་ཕས་རང་གི་དགའ་མ་བསད་པ་མཐོང་ནས་ཁ་སྤོ་ཁ་ནས་ལངས།  ཞེ་སྤོ་གཏིང་ནས་ལངས་ཏེ་དཔོན་པོ་ཁ་ཤོའི་མགོ་ལ་སྟ་གྲི་བསྣུན་ནས་ལྔ་བའི་ལམ་དུ་བརྫངས།  དེ་ནས་ཨ་མའི་རོ་དུར་དུ་སྦས་རྗེས་ཡུལ་གཞན་ལ་བྲོས་སོང་བ་ཡིན་འདུག
          བཀྲ་མི་ཤིས་པའི་གཏམ་ངན་དེ་ཐོས་པའི་ཉིན་མོ་དེ་ནས་བཟུང༌།  ཚུལ་ཁྲིམས་རྒྱ་མཚོས་ཉིན་མོ་ཟས་མི་དྲན།  མཚན་མོ་གཉིད་མི་ཁུག་པར་སེམས་སྐྱ་མོ་མྱ་ངན་དང་སྡུག་བསྔལ་གྱིས་མནར་སོང༌།  ཁག་ཅི་ཡོད།  ལོ་བཅུའི་བྱིས་པ་ཞིག་གིས་ཕ་མ་མི་དྲན་མཁན་སུ་ཡོད།  ལས་རྒྱུ་འབྲས་ཟེར་བ་དེ་ཡོད་ལས་ཆེ་ནའང༌།  ཚེ་རིང་རྣམ་རྒྱལ་ལ་མེད་པ་དང༌།  ཚུལ་ཁྲིམས་རྒྱ་མཚོའི་ཡབ་ཡུམ་གཉིས་ལའང་མི་འདུགཚུལ་ཁྲིམས་རྒྱ་མཚོའི་རྣ་ལམ་དུ་སླར་ཡང་དཔོན་པོ་ཁ་ཤོའི་གཏམ་དེ་ཚོར་འོངས།  
          “རྒྱུ་འབྲས་ཨེ།  ང་རྒྱུ་སྟོབས་ཆེ་བས་རྒྱུ་འབྲས་ཟེར་བ་དེ་ང་ཡིན།  ང་མིན་པའི་རྒྱུ་འབྲས་ཤིག་ལོགས་སུ་ག་ལ་ཡོད།  ”
          ཁོས་ཉིན་དེའི་གནས་ཚུལ་རྣམས་ལ་ཕྱིར་འདང་བརྒྱབ་པ་དང༌།  དཔོན་པོ་ཁ་ཤོ་ལ་རྡོ་ཡིས་ཉེས་ཆད་བཅད་པའི་གནས་ཚུལ་དེ་མིག་ལམ་དུ་ཤར་འོངས།  ཁོའི་སེམས་ལ་དེ་ནི་ལས་རྒྱུ་འབྲས་རེད་བསམ།  སྐབས་དེར།  ཨ་ཁུ་ཡོང་ནས་ཁོ་ལ་སེམས་གསོ་བྱས་པ་དང༌།  “ལས་རྒྱུ་འབྲས་ལོས་ཡོད།  ཡོད་པས་མི་ཚད་མིག་ཐོག་ལའང་ཤར་འདུགཕ་མ་གཉིས་ལ་ཚེ་འདིར་ཆག་སྒོ་དེ་འདྲ་བྱུང་བ་ནི་ཚེ་སྔོན་མར་སྡིག་པའི་ལས་བྱས་པ་ལས་བྱུང་བ་ཡིན།  རྒྱུ་ངན་པ་ལས་འབྲས་བུ་ངན་པ་འབྱུང་བ་དང༌།  རྒྱུ་བཟང་བོ་ལས་འབྲས་བུའང་བཟང་བོ་འབྱུང་བ་ཡིན།  དཔེར་ན་ནས་བཏབ་ན་གྲོ་མི་སྐྱེ་བ་དང༌།  སྲན་མ་བཏབ་ན་ཡུངས་དཀར་དུ་མི་འགྲོ་བ་ལྟ་བུ་ཡིན།  ལས་རྒྱུ་འབྲས་ལ་ཡིད་ཆེས་དགོས།  དཀོན་མཆོག་གསུམ་ལ་དད་པ་ཡོད་དགོས།  ཚེ་འདི་ན་སྙིང་བོ་ཡོད་པ་ནི་དམ་པའི་ཆོས་ལ་གཏོགས་མེད་པས་སྙིང་རུས་བསྐྱེད་ལ་ཆོས་བྱོས”ཟེར།  
          ཨ་ཁུའི་སློབ་སྟོན་འོག་ཏུ།  ཚུལ་ཁྲིམས་རྒྱ་མཚོའི་སེམས་ནས་ཉམས་ཟིན་པའི་ལས་རྒྱུ་འབྲས་ཀྱི་མེ་རོ་དེ་སླར་ཡང་སོས་པ་དང༌།  ཕ་མའི་སྡིག་སྒྲིབ་སྦྱངས་པ་དང་རང་གི་བསོད་ནམས་གསོག་ཆེད།  དགེ་བའི་ལས་ཁོ་ན་ལས་སྡིག་པའི་ལས་རྣམས་རིང་དུ་སྤངས་ཏེ།  ལྟོགས་པས་ཟས་དང་སྐོམ་པས་ཆུ་འདོད་པ་ལྟར་ཆོས་དཔེ་རྣམས་ལ་ཐོས་བསམ་བྱས་པ་དང༌།  དཔེ་གཟིགས་དོགས་གཅོད་ལ་སོགས་པའི་བྱ་བ་ཁོ་ནས་ཉིན་མཚན་འདའ་མུས་སུ།  བརྩོན་འགྲུས་དང་རྣམ་དཔྱོད་ལ་འགྲན་ཟླ་མེད་པར་གྱུར་ཏེ།  སྙན་གྲགས་ཀྱི་འབྲུག་གི་སྒྲ་ཆེན་བཤད་སྒྲུབ་དགོན་པ་ལ་ཁེངས་པར་གྱུར།  
          ཚུལ་ཁྲིམས་རྒྱ་མཚོས་སླར་ཡང་ཡབ་ཡུམ་གཉིས་དྲན་བྱུང༌།  སྐྱེ་གཟུགས་ལེགས་ཤིང་མོ་སྒོ་འཛོམས་པའི་ཨ་མའི་ཞལ་རས་དེ་ཡིད་ལ་བསྒོམས་པའི་བླ་མའི་གཟུགས་བརྙན་དང་འདྲ་བར་སྐད་ཅི་ཙམ་ལ་ཡང་ཁོའི་མིག་ལམ་དང་བྲལ་མ་མྱོང་ལ།  གཞུང་རྒྱུད་དྲང་ཞིང་ངང་རྒྱུད་བཟང་ཨ་ཕའི་གསུང་ཚིག་རྣམས་ཁོས་ནམ་རྒྱུན་དུ་ཆོས་ཀློག་པའི་སྒྲ་དང་འདྲ་བར་ཇ་ཐུན་གཅིག་ལའང་ཁོས་རྣ་ལམ་དང་བྲལ་མ་མྱོང༌།  བྱམས་བརྩེ་ལྡན་པའི་མ་ཡུམ་ལགས།  ཁྱེད་ཀྱིས་ཚེ་སྔོན་མར་སྡིག་པ་བྱས་པའི་རྐྱེན་གྱིས་ཚེ་འདི་ལ་ཁ་སྒོ་སྐྱེ་འབྲས་དགྲ་རུ་ལངས་ཏེ་དཔོན་པོ་ཁ་ཤོའི་གྲི་འོག་ཏུ་ཤི་དགོས་བྱུང་བ་རེད།  ཁྱེད་ཀྱི་སྡིག་སྒྲིབ་དེ་དག་པར་བྱ་ཆེད།  ངས་ཉིན་རེ་བཞིན་བསྔོ་སྨོན་དང་མཚན་རེ་བཞིན་གསོལ་བ་འདེབས་ཤིང་མཆིས།  ཕལ་ཆེར་ད་ལྟ་ཁྱེད་རང་འོག་མིན་དང་མངོན་དགའ་གང་རུང་ན་སངས་རྒྱས་ཀྱི་འཁོར་དུ་སྐྱེས་ཏེ་དམ་པའི་ཆོས་ཉན་ཞིང་ཡོད་ལས་ཆེ།  གལ་སྲིད་ཁྱེད་ཀྱིས་རང་གི་བུ་ཡང་དམ་པའི་ཆོས་སྒོར་ཞུགས་ཏེ་དགེ་བའི་ལས་བྱེད་པའི་ཚུལ་འདི་མཐོང་ཐུབ་རྒྱུ་ན།  བུ་སྐྱེས་པ་དོན་དང་ལྡན་སྙམ་ནས་དགའ་སྤྲོ་སྐྱེ་ངེས་རེད།  ཨ་ཕ་ལགས།  ཁྱེད་རང་ད་ལྟ་གང་དུ་བཞུགས་ལགས་སམ།  ངས་ཁྱེད་ཀྱི་འཛུམ་དཀར་ཚེམས་ཕྲེང་རྒོད་པའི་ཞལ་རས་དང༌།  ང་ལ་རྒྱུ་འབྲས་ཀྱི་གོ་དོན་བཤད་པའི་གསུང་ཚིག་རྣམས་ཡིད་ལ་དྲན་ཐེངས་རེར།  སེམས་ལ་དགའ་སྐྱོ་འདྲེས་མར་བྱུང་བ་དང༌།  ཡིད་ལ་བདེ་སྡུག་མཉམ་འཁོར་བྱེད་ཀྱིན་མཆིས།  ཁྱེད་ཀྱིས་ཨ་མའི་དགྲ་ཤ་ལེན་ཆེད་དུ་དཔོན་པོ་ཁ་ཤོ་བསད་དེ་རང་ཉིད་ས་མཐར་འཁྱམས་ན་ཡང༌།  ཁྱེད་ཀྱིས་ཚེ་འདི་ལ་སྡིག་པ་ཆེན་པོ་བསགས་སྟབས་ཚེ་ཕྱི་མར་སྐྱིད་པོ་ཡོང་ག་ལ་སྲིད།  ངས་ཁྱེད་ཀྱི་སྡིག་སྒྲིབ་སྦྱངས་ཕྱིར་ལྟུང་བཤགས་བྱེད་ཀྱིན་ཡོད།  ཨ་ཕ་ཡ་ཨ་ཕ།  ཁྱོད་རང་ས་མཐར་འཁྱམས་ནས་གནས་སྐབས་ཙམ་ལ་ཚེ་སྲོག་ཐར་ཙམ་འདུག་ཀྱང༌།  འཆི་བདག་བདུད་ཀྱི་ཕོ་ཉ་བསླེབས་ཚེ་ཁྱེད་ལ་འབྲོ་སའི་ལམ་དང་འཛུལ་སའི་ཁུང་ཡོད་དམ།  
          ཚུལ་ཁྲིམས་རྒྱ་མཚོའི་སེམས་ལ་འཆར་སྣང་སྣ་ཚོགས་ཀྱིས་ཁེངས་པ་དང༌།  སྙིང་རྗེའི་སྤྱན་ཆབ་བསིལ་ཏེ་ན་བཟའ་ཡང་རློན་པར་བངས་སོང༌།  
          “ཁྱོད་ལ་ཅི་བྱུང༌།  མིག་ཆུ་གཏོང་དོན་ཅི་ཡིན།  ”ཨ་ཁུས་དེ་ལྟར་དྲིས།  
          “འོ།  ཅང་མ་རེད།  ངས་ཡབ་ཡུམ་གཉིས་དྲན་ཏེ……”
          “ཚ་བོ།  ད་དེ་ཚོ་ལ་བསམ་བློ་གཏོང་ཁོམ་མི་འདུགརྩོད་ལྡན་སྙིགས་མའི་དུས་འདིར་འཐབ་རྩོད་དངའཁྲུག་ལོང་རྒྱུན་མིའཆད་པར་འོང་བ་དང༌།  ཙི་ནའི་ས་ཁུལ་ན་ཏང་གཉིས་མ་འཆམས་པར་དམར་གསོད་ཀྱི་ལས་ཁོ་ན་བྱེད་ཀྱིན་འདུག་ཟེར།  ལམ་ཆས་རྣམས་ངས་གྲ་སྒྲིག་བྱས་ཟིན།  སང་ཉིན་ལམ་ལ་ཆས།  ”
ཕྱི་ཉིན་ཉི་རྩེ་ཤར་བ་དང་མཉམ་དུ།  ཚུལ་ཁྲིམས་རྒྱ་མཚོ་ཚོང་པ་སྐོར་ཞིག་དང་འགྲོགས་ནས་དབུས་འགྱུར་ཞིང་ལ་འགྲོ་བའི་ལམ་དུ་ཞུགས།  ཁོ་ཚོས་ལོ་ལམ་ཟླ་དང༌།  ཟླ་ལམ་ཉིན།  ཉིན་ལམ་མཚན་གྱིས་བཅད་དེ་ལྷ་སར་ཕེབས་པ་དང༌།  དཔལ་ལྡན་འབྲས་སྤུངས་སྒོ་མང་གྲྭ་ཚང་དུ་ཞུགས་ཏེ་སློབ་གཉེར་ལ་འབད་པ་ཆུ་བོའི་རྒྱུན་བཞིན་བྱེད་མུས་སུ་ལོ་ཡི་འཁོར་མོ་ལྔ་ཧྲིལ་གྱིས་འདས་སོང༌།  
          1949ལོའི་སྟོན་ཀར།  ཨ་ཁུ་ཚུལ་ཁྲིམས་ཀྱིས་སྤྲིངས་པའི་ཡི་གེ་འབྱོར་བྱུང༌།  ཡི་གེའི་ནང་དུ་ཕ་ཡུལ་བཅིངས་འགྲོལ་བྱས་པའི་གནས་ཚུལ་དང༌།  གུང་ཁྲན་ཏང་གི་ཆོས་ལུགས་སྲིད་ཇུས་དང་མི་རིགས་སྲིད་ཇུས་ཅི་འདྲ་བཟང་ཚུལ་རྒྱན་ཚུལ་གྱི་གཏམ་རྒྱས་པར་བྲིས་འདུག་ལ།  མཇུག་མཐར།  ཨ་ཁུས་ད་དུང་ཚུལ་ཁྲིམས་རྒྱ་མཚོ་ཡང་མྱུར་མོར་ཕྱིར་ཕེབས་ན་ལེགས་ཚུལ་གྱི་རྒྱུ་མཚན་རྣམས་གལ་བོ་ཆེ་ལ་ནན་ཏན་གྱི་ཚུལ་དུ་གསུང་འདུགཨ་མ་ཚེ་ལས་འདས་པ་དང༌།  ཨ་ཕ་ས་མཐར་འཁྱམས་པ་ནས་བཟུང༌།  ཨ་ཁུ་ནི་འཇིག་རྟེན་འདིའི་ཐོག་ཏུ་ཁོ་ལ་སྙིང་ཉེ་ཞིང་ཤ་ཚ་བའི་ཉེ་འབྲེལ་གཅིག་པུ་ཡིན་པས།  ཨ་ཁུའི་ངག་ལ་མི་ཉན་ན་སུའི་ངག་ལ་ཉན་རྒྱུ།  ཡིན་ན་ཡང༌།  ཕྱི་ལོར་ཚུལ་ཁྲིམས་རྒྱ་མཚོས་དགེ་བཤེས་ལྷ་རམས་པའི་དམ་བཅའ་འཇོག་རྒྱུའི་སེམས་ཐག་བཅད་ཡོད་པས།  ཁོས་དེ་ལུགས་ཀྱི་གནས་ཚུལ་རྣམས་ཨ་ཁུ་ལ་ཡི་གེ་བྲིས་ཏེ།  དགེ་བཤེས་ལྷ་རམས་པའི་དམ་བཅའ་བཞག་ཚར་མ་ཐག་ཕ་ཡུལ་དུ་ཕྱིར་ལོག་རྒྱུ་ཡིན་ཚུལ་བསྙད།  
1950ལོའི་དཔྱིད་ཟླ་གཉིས་པར།  ཚུལ་ཁྲིམས་རྒྱ་མཚོ་དགུང་ལོ་སུམ་ཅུ་བཞེས་པ་དང༌།  སངས་རྒྱས་ཀྱི་བསྟན་པ་རྒྱས་པར་སྤེལ་བའི་ཁུར་ཆེན་ཕྲག་ཏུ་བླངས།  དགེ་བཤེས་ལྷ་རམས་པའི་སྙན་གྲགས་རྗེས་སུ་ཁྲིད།  ཕ་ཡུལ་དང་ཨ་ཁུ་ལ་དུངས་པའི་འདུན་མ་སྔོན་དུ་བརྫངས་ཏེ་དབུས་འགྱུར་ལྷ་སའི་ཞིང་ནས་མདོ་སྨད་ཀྱི་ཡུལ་དུ་ཆིབས་ཁ་བསྒྱུར་པ་དང༌།  ལམ་ཁར་དད་ལྡན་གྱི་སྐྱེ་བོ་གང་མང་ལ་ཆོས་ཀྱི་དགའ་སྟོན་རྒྱས་པར་བཤམས་ཏེ།  དབྱར་ཟླ་དྲུག་པའི་ཚེས་བཅོ་ལྔ་ཉིན་གདན་ས་ཆེན་པོ་བཤད་སྒྲུབ་དགོན་པ་རུ་འབྱོར།  
          ཁོང་གིས་ཏང་གི་མི་རིགས་འདྲ་མཉམ་གྱི་སྲིད་ཇུས་དང༌།  ཆོས་ལུགས་དད་མོས་རང་དབང་གི་སྲིད་ཇུས་རྣམས་མངོན་སུམ་དུ་ལག་ལེན་བསྟར་བའི་ཚུལ་དེ་མཐོང་ནས།  གུང་ཁྲན་ཏང་དང་རླབས་ཆེ་བའི་གཙོ་འཛིན་མའོ་ཙེ་ཏུང་ལ་དག་གུས་ཚད་མེད་ཀྱི་བསམ་ཚུལ་བཅངས་པ་དང༌།  གུང་ཁྲན་ཏང་ནི་བཙན་པོའི་གཉའ་བ་གནོན་མཁན་དང༌།  གཉོམ་ཆུང་ཞབས་སྐྱོར་གནང་བའི་ཕ་མ་ལྟ་བུ་ཡིན་པ་དང༌།  ལས་རྒྱུ་འབྲས་ལ་བརྩི་མཐོང་བྱེད་པའི་ཏང་ཞིག་རེད་སྙམ་ནས།  མིག་ལ་མཆི་མ་འཁྲིགས་པའི་བདེ་སྐྱིད་དང༌།  ལུས་ལ་བ་སྤུ་གཡོ་བའི་དགའ་སྤྲོས་མྱོས་ཏེ།  《བསྟོད་ཚིག་དྲི་མེད་སྤྲིན་གྱི་སྒྲ་དབྱངས》ཞེས་བྱ་བའི་སྙན་ངག་རིང་བོ་ཞིག་བརྩམས།  སྙན་ངག་དེའི་ནང་དུ་མའོ་ཙེ་ཏུང་ནི་འཇམ་པའི་དབྱངས་ཀྱི་སྤྲུལ་བ་ཡིན་པ་དང༌།  གུང་ཁྲན་ཏང་ནི་ལས་རྒྱུ་འབྲས་ཀྱི་སྐུ་ཚབ་ཡིན་ཞེས་བསྔགས་བརྗོད་ཀྱི་མེ་ཏོག་གཏོར་འདུགཁོང་གིས་བརྩམས་པའི་སྙན་ངག་དེ་ནི་སྐྱེས་ཕོ་མོ་སེར་སྐྱ་ཀུན་གྱིས་ངག་ལ་བསྐྱོར་ཏེ་ཁ་ཏོན་གྱི་ཚུལ་དུ་གྱུར་སོང༌།  
          ངལ་རྩོལ་མི་དམངས་ཀྱི་སློབ་འབྲིང་དེ་ཡུལ་གྲུ་འདི་གར་གཟི་བརྗིད་དང་ལྡན་པའི་ངང་དབུ་བརྙེས་སོང༌།  མི་དམངས་སྲིད་གཞུང་གིས་ཚུལ་ཁྲིམས་རྒྱ་མཚོ་དགེ་རྒན་དུ་གདན་དྲངས་པ་དང༌།  ཁོང་ལ་རྒྱལ་གཅེས་ཤེས་ཡོན་ཅན་གྱི་མཚན་སྙན་གནང་བར་མ་ཟད།  ཞིང་ཆེན་སྲིད་གྲོས་ཨུ་ཡོན་ལྷན་ཁང་གི་ཨུ་ཡོན་དུ་བདམས་ལ་སློབ་འབྲིང་གི་ཞའོ་ཀྲང་གཞོན་པ་ལའང་བསྐོ་འཇོག་གནང༌།  དེ་ནས་བཟུང་ཚུལ་ཁྲིམས་རྒྱ་མཚོས་རབ་བྱུང་གི་རྟགས་དོར་ནས་གསར་བརྗེའི་བྱ་བར་ཞུགས་པ་དང༌།  གསར་བརྗེའི་མི་རབས་རྗེས་མ་གསོ་སྐྱོང་བྱེད་པའི་ལས་འགན་གཟི་བརྗིད་དང་ལྡན་པ་དེ་ཕྲག་ཏུ་བླངས།  
ཁོང་གིས་སེམས་ལ།  གུང་ཁྲན་རིང་ལུགས་དང་བདེ་བ་ཅན་གྱི་ཞིང་ཁམས་གཉིས་ན་བཤད་ཚུལ་ཙམ་གྱིས་ཁྱད་པར་མ་གཏོགས་དོན་ལ་ངོ་བོ་གཅིག་པ་ཡིན་སྙམ་སྟེ།  ཆོས་ལུགས་ལ་དད་པ་བྱེད་བཞིན་པར་མ་ཟད།  མར་ཁེ་སི་རིང་ལུགས་ལའང་དད་པ་བྱེད་བཞིན་ཡོད།  
དེར་བརྟེན།  ཁོང་གིས་ཀྲུང་གོ་གུང་ཁྲན་ཏང་ལ་ཞུགས་རྒྱུའི་འདོད་ཡིག་ཅིག་ཐོག་མར་བྲིས་པ་དང༌།  འདོད་ཡིག་དེའི་ནང་དུ།  “དབུལ་འཕོང་རྣམས་གཉའ་གནོན་དང་བཤུ་གཞོག་གི་འཆིང་སྒྲོག་འོག་ནས་ཐར་བར་བྱ་ཆེད་དང༌།  མ་སེམས་ཅན་ཐར་བའི་ལམ་ལ་འགོད་པའི་ཆེད་དུ།  ང་རང་ཀྲུང་གོ་གུང་ཁྲན་ཏང་ལ་ཞུགས་རྒྱུའི་རེ་བ་ཁ་ཚ་དགོས་གཏུགས་ཡོད”ཅེས་བྲིས་འདུགགཅིག་བྱས་ན་འདི་ནི་ཤིན་ཏུ་རྒོད་བྲོ་བའི་འདོད་ཡིག་ཅིག་ཡིན་ལས་ཆེ་མོད།  འོན་ཀྱང༌།  དེ་ནི་ཆོས་ལུགས་མི་སྣ་ཞིག་གི་སེམས་བསམ་པའི་གཏིང་ནས་ཐོན་པའི་སྙིང་གཏམ་ཞིག་རེད།  ཁོང་གི་རེ་འདུན་དེ་ནི་ད་ལྟའང་ད་དུང་མངོན་དུ་མ་གྱུར་ཀྱང༌།  ཏང་ལ་ཡིད་ཆེས་པའི་བསམ་བློ་དེར་དུས་དང་རྣམ་པ་ཀུན་ཏུ་འགྱུར་བ་གཏན་ནས་བྱུང་མ་མྱོང༌།  ཁོང་གིས་སེམས་ལ།  མི་དམངས་དང་མི་རིགས་ལ་ཕན་ཐོགས་པའི་བྱ་བ་བྱེད་པ་ནི་དགེ་བའི་ནང་གི་དགེ་བ་ཡིན་ལ།  ཁེ་གྲགས་དབང་གསུམ་རིང་དུ་སྤངས་ནས་ལུས་ངག་ཡིད་གསུམ་བརྟན་པོའི་ངང་མི་རབས་རྗེས་མ་སྐྱེད་སྲིང་བྱེད་པ་འདི་ནི་ཏང་གི་བཀའ་གསུང་ཡིན་པར་མ་ཟད།  མི་དམངས་ཀྱི་རེ་བའང་ཡིན་པས།  ངས་ཏང་དང་མི་དམངས་ཀྱི་རེ་འདུན་དེ་སྟོང་ཟད་དུ་གཏོང་མི་རུང་སྙམ།  
          ཡིན་ན་ཡང༌།  མདུན་བསྐྱོད་ལམ་དུ་དཀའ་བ་ཅིའདྲ་མང་བོ་ཞིག་ཡོད་པ་རེད་ཨང༌།  མདུན་བསྐྱོད་ཀྱི་ལམ་དུ་དོན་སྙིང་ལྡན་པའི་གོམ་པ་རེ་སྤོ་བ་ནི།  རྒྱ་མཚོར་འཇུག་པའི་གྲུ་རྫིངས་དང་འདྲ་བར།  སྐབས་རེར་རླུང་ཞི་ཞིང་རླབས་འཇགས་པ་དང༌།  སྐབས་རེར་གནམ་ས་བླ་འོག་བསྒྱུར་པའི་རྦ་ཀློང་དྲག་པོའི་ཁྲོད་དུ་ཞུགས་ཏེ།  འཆི་བ་སྲོག་ལ་ཐུག་པའི་སྐབ་ཀྱང་ཡོད།  
          1957ལོའི་དགུན་ཁར།  ཚུལ་ཁྲིམས་རྒྱ་མཚོ་ལ་ཡི་གེ་ཞིག་འབྱོར་བྱུང༌།  དེ་ནི་འབྲས་སྤུངས་དགོན་པའི་མཁན་པོ་ཞིག་གིས་བསྐུར་ཡོང་བ་རེད།  ཡི་གེ་དེའི་དོན་བསྡུས་ན།  ཉེ་སྔོན་འདི་གར་སྐུ་དྲག་ཁ་ཤས་གུང་ཁྲན་ཏང་དང་བཅིངས་འགྲོལ་དམག་ལ་མི་དགའ་བའི་བསམ་པ་ཡོད་པ་དང༌།  ངོ་ལོག་གི་བྱ་སྤྱོད་ཀྱང་མང་བོ་བྱེད་ཀྱིན་འདུག་པས།  མདོ་སྨད་ཀྱི་ཕྱོགས་སུ་གནས་ཚུལ་དེ་འདྲ་ཡོད་མེད་ཀྱི་ལན་གསལ་བོ་འདེབ་རྒྱུ་དེ་རེད།  དེའ་ལན་ནི་འདི་ལྟ་སྟེ།  
          ༄༅།  །  སྟོབས་བཅུ་མངའ་བ་ཀུན་གྱི་མཁྱེན་པའི་གཏེར།  །  སྣ་ཚོགས་སྐུ་ཡི་བཀོད་པ་མཐའ་ཡས་པའི།  །  གྲངས་མེད་ལེགས་པར་བྱས་པའི་བསོད་ནམས་ཀྱིས།  །  མཁན་པོའི་གདན་སར་གྱིང་བ་གང་དེའི་དྲུང༌།  །  གང་གི་ཕྱག་འཕྲིན་མེ་ཏོག་ཨུཏྤལ་འདབ།  །  འཛུམ་དཀར་ཚེམས་ཕྲེང་ལན་བརྒྱར་རྒོད་པའི་གཏམ།  །  རྐང་དྲུག་ལག་སོར་དད་པའི་སྙིམ་པ་ཡིས།  །  ཁོ་བོའི་རྣ་བ་གསོ་བའི་དཔྱིད་དུ་སྤེལ།  །  ཤཱཀྱའི་རིང་ལུགས་ཀཻ་ལ་ཤ་ཡི་རིར།  །  དད་པའི་སོར་འདབ་ཟུམ་པའི་དགེ་སྦྱོང་དེས།  །  རོ་འཛིན་ལོ་འདབ་རིང་དུ་རྐྱོང་བཞིན་པར།  །  ལྷག་བསམ་རྣམ་པར་དག་པའི་མཆིད་འདི་ཞུ།  །  འཇམ་མགོན་ཟུར་ཕུད་ལྔ་བ་སྤྲུལ་བའི་སྐུ།  །  མའོ་ཙེ་ཏུང་ཞེས་མཚན་སྙན་འབར་བ་ཡི།  །  ས་ལ་སྤྱོད་པའི་ཚངས་པ་ཆེན་པོ་ནི།  །  ཕན་བདེའི་འཆི་མེད་དཔལ་གྱི་བྱེད་པོར་བསྔགས།  །  ལས་དང་རྒྱུ་འབྲས་ཁྱད་དུ་མི་གསོད་པར།  །  ཚངས་དབྱངས་དྲུག་ཅུའི་རང་བཞིན་གསུང་གི་དཔྱིད།  །  གུང་ཁྲན་ཞི་བདེའི་དབྱངས་ཅན་གླུ་དབྱངས་ཀྱིས།  །  ཉམ་ཐག་འགྲོ་བའི་མྱ་ངན་སངས་པར་བྱས།  །  ཆོས་དད་རང་མོས་སྲིད་ཇུས་དབྱང་སྐྱེས་རྔ།  །  གངས་ཅན་འཆི་མེད་ལམ་དུ་བརྡུངས་ཟིན་པས།  །  ལོག་རྟོག་ཉོན་སྒྲིབ་གཡོ་ཅན་རོ་འཛིན་རྣམས།  །  རྒྱུ་འབྲས་གནམ་ལྕག་ཐོག་མདས་འཇོམས་པར་ངེས།  །  འགྲོ་བའིལུས་སེམས་འཆིང་བྱེད་བཤུ་གཞོག་སྒྲོག།  གཏོར་ལ་དཔའ་བའི་མི་དམངས་བཅིངས་འགྲོལ་དམག།  ཕྱོགས་ལས་རྣམ་པར་རྒྱལ་བའི་བྲག་རི་ལ།  །  ཚེར་མས་བསྣུན་འདོད་རང་ཉིད་འཕུང་བའི་རྒྱུ།  །  ཉོན་མོངས་དུག་ལྔས་རང་རྒྱུད་ཡོངས་འབགས་པའི།  །  གཡོན་ཅན་སྐྱེ་བོའི་ངག་ལ་མཐའ་བཟུང་མེད།  །  རྒྱ་བོད་མཛའ་མཐུན་འོ་མའི་མཚོ་ནང་དུ།  །  ཁྲག་གི་ཐིགས་པ་འཕེན་རྣམས་སྙིང་རྗེའི་ཡུལ།  །  ཝ་ནི་ཝ་ཡི་རིགས་ལ་འགྲན་ནོ་ཞེས།  །  ས་པཎ་གསུང་གི་ལེགས་བཤད་དེར་སོམས་ལ།  །  རྒྱུ་ལ་ཧམ་པའི་སྐུ་དྲག་ཚོགས་ཀྱི་དབུར།  །  རི་དྭགས་རྒྱལ་པོ་ཇི་བཞིན་ཁྱོད་འགྱིང་མཛོད།  །  འདི་ན་བདག་ཀྱང་རབ་བྱུང་རྟགས་དོར་ནས།  །  གུང་ཁྲན་ཕན་བདེའི་ལས་དོན་སྤེལ་བའི་ཆེད།  །  བློ་གསལ་སྐྱོ་བའི་གཟུགས་བརྙན་འཆང་མུས་སུ།  །  རྣམ་དཀར་དགེ་བའི་ལས་ལ་བརྩོན་ཞིང་མཆིས།  །  ཁྱོད་ཀྱང་སྤང་བླང་ཆ་ལ་མི་རྨོངས་ཤིང༌།  །  ལུགས་གཉིས་ཚུལ་བཞིན་སྐྱོང་ལ་མི་ངལ་བར།  །  བསྟན་དང་འགྲོ་དོན་ཁོ་ན་ལྷུར་བཞེས་ཏེ།  །  དམ་པའི་རྣམ་ཐར་སྐྱོངས་ཞེས་བསྐུལ་ཀྱང་འཚལ།  །  ”ཟླ་ཚེས་བཟང་པོ་ལ།  ཞེས་པའོ།  །  
          འདི་ནི་ཅི་འདྲའི་ལྷག་བསམ་རྣམ་པར་དག་པའི་ཡི་གེ་ཞིག་རེད་ཨང༌།