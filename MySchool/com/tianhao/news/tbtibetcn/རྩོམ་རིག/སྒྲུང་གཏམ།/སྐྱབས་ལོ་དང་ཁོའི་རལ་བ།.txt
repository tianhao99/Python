སྐྱབས་ལོ་དང་ཁོའི་རལ་བ།
སྐྱབས་ལོ་དང་ཁོའི་རལ་བ།
                                                       སྟག་འབུམ་རྒྱལ། 
        མི་ཚང་མས་སྐྱབས་ལོ་ནི་ཁོའི་མེས་པོ་དང་འདྲ་བོ་འདུག་ཟེར།ས་འདིར་མཚོན་ན་མི་སུ་ཞིག་ཡིན་ཡང་དེ་ནི་ཁོའི་ཨ་ཕའམ་མེས་པོ་དང་འདྲ་བོ་འདུག་ཟེར་བ་ནི་མི་དེ་ལ་བསྟོད་པ་ཚད་མེད་བྱེད་པའི་ནང་དོན་ཡོད་པ་ཡིན་པས།སྐྱབས་ལོ་ཁོའི་མེས་པོ་དང་འདྲ་བོ་འདུག་ཅེས་པ་དེ་ཡང་ཁོ་ལ་བསྟོད་པ་བྱེད་པ་ཅི་ལ་མིན།   བྱིས་པའི་དུས་ཀྱི་སྐྱབས་ལོ་ནི་ནག་ཞར་སྡེ་བའི་བྱིས་པ་ཚང་མ་དང་འདྲ་བར་རང་ཁྱིམ་གྱི་ནོར་རྫི་ཡིན་ཞིང་།ནམ་རྒྱུན་རང་ཁྱིམ་གྱི་ནོར་གནག་འགའ་བོའི་རྗེས་དེད་དེ་ཡར་ཕྱོགས་ཀྱི་ལུང་བའི་ནང་དུ་འགྲོ་བ་དང་།དགོང་མོའི་དུས་སུ་ཡང་ནངས་མོ་ཕར་སོང་བ་ལྟར་ནོར་གནག་འགའ་བོ་ཕྱིར་རང་ཁྱིམ་གྱི་ལྷས་སུ་དེད་ཡོང་བ་དེ་རེད།སྐྱབས་ལོ་ལ་ཧ་ཅང་གནག་ཅིང་སྟུག་ལ་འཇིལ་ལི་འཁྱིལ་བའི་རལ་བ་ཞིག་ཡོད་པས་ནམ་རྒྱུན་ལམ་དུ་བརྒྱུགས་པ་དང་ལྷན་དུ་ལྷེམ་ལྷེམ་དུ་མཁའ་རུ་འཕྱོ་བཞིན་འདུག་པས་སྐབས་འདིའི་སྐྱབས་ལོ་ནི་གཡུ་རལ་ཕྲག་ཏུ་གསིག་པའི་སེང་ཕྲུག་ཅིག་དང་ཨ་ན་མ་ན་རེད།སྐྱབས་ལོའི་མེས་པོ་ཡང་རལ་བས་རོ་སྟོད་ཁེབས་པའི་དཔའ་རྒོད་ཅིག་ཡིན་རབས་འདུག་སྟེ།ཁོང་གི་མི་ཚེ་གང་བོ་ནི་ངོ་མཚར་བའི་གཏམ་རྒྱུད་སྣ་ཚོགས་ཀྱིས་གྲུབ་ཡོད་ཅིང་།དེའི་ཁྲོད་དུ་ཁོང་གིས་དཔུང་བའི་ཤེད་ཀྱིས་འབྲོང་རྒོད་ཐག་པས་བཀྱིགས་པ་དང་རལ་གྲི་ལ་བརྟེན་ནས་དོམ་རྒོད་དང་འགྱེད་གཏུགས་བྱས་པ།མི་རྐྱང་རྟ་རྐྱང་དུ་མདུང་བཟུང་ནས་ཇག་པའི་དཔུང་ཚོགས་ཀྱི་ཁྲོད་དུ་བསྲེས་པ་སོགས་ཀྱི་ལོ་རྒྱུས་ནི་བྱིས་པ་དག་གིས་ནམ་ཡང་ཉན་སྤྲོ་བའི་གནའ་གཏམ་ཡིན་ལ་ཁོ་ཚོས་ཡིད་སྨོན་བྱེད་པའི་གཞི་ཡང་ཡིན།སྐྱབས་ལོ་ནི་མེས་པོའི་གཏམ་རྒྱུད་ཁྲོད་ནས་ནར་སོན་པ་ཡིན་པས་ཁོས་ནམ་ཡང་མེས་པོར་མོས་གུས་དང་ཡིད་སྨོན་བྱེད་ཀྱིན་ཡོད།ཁོས་རང་ཉིད་ཀྱི་མེས་པོ་མི་ཅི་འདྲ་བ་ཞིག་ཡིན་པ་མིག་གིས་མཐོང་མ་མྱོང་ན་ཡང་།དུས་རྒྱུན་ལྷད་མེད་བྱིས་བློའི་ངོས་སུ་མེས་པོའི་སྣང་བཪྙན་རབ་རིབ་ཅིག་རྟོག་བཟོ་བྱེད་ཀྱིན་ཡོད་དེ།ཁོའི་སེམས་ལ་མེས་པོ་ནི་ངེས་པར་དུ་རལ་བས་སྟོད་རྒྱབ་ཁེབས་པའི་མི་རྒོད་ཅིག་ཡིན་ཞིང་ཆིབས་སུ་རྟ་ནག་འབྲུག་འདྲ་བ་ཞིག་ལ་བཅིབས་ཡོད་པ་དང་།ལག་ཏུ་མདུང་ནག་བ་དན་དགུང་ལ་རེག་པ་ཞིག་བསྣམས་ཡོད་པས།ཕལ་ཆེར་སྒྲུང་བ་དག་གིས་བཤད་པའི་གླིང་གི་དཔའ་རྟུལ་གདོང་ཆོས་ལུ་བུ་ཡི་དར་འཕེན་གྱི་སྣང་བཪྙན་དེ་འདྲ་བ་ཞིག་ཡིན་ངེས་པར་སྙམ་གྱིན་ཡོད།དེ་བས་ནམ་རྒྱུན་མེས་པོའི་གཏམ་རྒྱུད་གླེང་བའི་དུས་སུ་ཁོའི་མིག་ལམ་དུ་དེ་མ་ཐག་ཏུ་མི་རྒོད་རྟ་ནག་ཅན་ཞིག་གི་སྣང་བཪྙན་དེ་གསལ་གྱི་ལེར་འཆར་གྱིན་ཡོད།   དེང་ཐོག་སྐྱབས་ལོས་སྦྲ་གུར་སློབ་ཆུང་འདོན་པའི་སྐབས་སུ་ཁོ་རང་སློབ་སྦྱོང་ལ་ཧ་ཅང་བཟང་མོད།སྦྲ་གུར་དགེ་རྒན་གྱིས་སྐྱབས་ལོའི་རལ་བ་དེ་མིག་ལ་ཧ་ཅང་མ་རན་པར་རྒྱུན་དུ་ཁྱོད་བྱིས་པ་ཞིག་ལ་རལ་བ་འདི་འདྲ་ཆེན་པོ་ཞིག་གིས་ཅི་བྱེད།ཤིག་དང་སྲོ་མ་ལ་མཁར་རྫོང་བསྐྲུན་པ་མིན་ནམ་ཟེར་གྱིན་ཡོད་ཀྱང་།སྐྱབས་ལོས་ནི་རལ་བ་འདི་རང་ཉིད་མེས་པོ་དང་སྦྲེལ་བའི་ཐག་པ་ལྟ་བུ་ཞིག་ཏུ་ངོས་འཛིན་བྱས་ཏེ་འབྲེག་འདོད་གཏན་ནས་མ་བྱས།དེ་རྗེས་སྐྱབས་ལོ་སྦྲ་གུར་གྱི་ལོ་རིམ་གསུམ་པར་བུད་པའི་སྐབས་དེར་འཛིན་གྲྭའི་ནང་དུ་སྐྱབས་ལོ་ལས་ལོ་ཆེ་བའི་བྱིས་པ་མ་རབས་ཤིག་ཡོད་པ་དེས་སྐྱབས་ལོའི་ཞན་སྨྱུག་བརྐུས་སོང་བས།སྐྱབས་ལོའི་ཁོའི་ཞན་སྨྱུག་ཕྱིར་མི་སྟེར་ན་དགེ་རྒན་ལ་གཏུགས་རྒྱུ་ཡིན་ཞེས་བཤད་ཀྱང་།བྱིས་པ་མ་རབས་དེས་ཞན་སྨྱུག་མི་སྟེར་བའི་ཁར་ཁྱོད་ཀྱིས་ཁོ་ལ་བཀའ་ལོག་བྱས་སོང་ཟེར་ནས་སྐྱབས་ལོའི་རལ་བ་ནས་བཟུང་སྟེ་ཁ་སར་གཏད་དེ་གཅར་རྡུང་བྱས་པས་སྐྱབས་ལོ་ངུ་བཞིན་ཕྱིར་ཡུལ་དུ་བྲོས་ཡོང་བ་རེད།ཕ་མ་གཉིས་ཀྱིས་སྐྱབས་ལོ་ལ་ཁྱོད་ཀྱིས་རྡུང་རེས་བྱས་ན་བྱིས་པ་དེ་མི་ཐུབ་པ་འདུག་གམ་ཞེས་དྲིས་པ་ན།སྐྱབས་ལོ་ངུ་བཞིན་དུ་ང་ལ་རལ་བ་མེད་པ་ཡིན་ན་ཁོ་ཐུབ་ཀྱིན་འདུག་མོད།ཁོའི་རལ་བ་ཕ་རོལ་བོའི་ལག་ཏུ་ཤོར་བས་བྱ་ཐབས་མ་བྱུང་བ་རེད་ཅེས་བཤད་པས་ཕ་མ་གཉིས་ཀ་ཡང་གད་མོ་ཤོར་ཞིང་།དེ་ནས་བཟུང་སྐྱབས་ལོར་ཡང་སློབ་གྲྭ་འདོན་རྒྱུ་མཚམས་འཇོག་ཏུ་བཅུག་པ་རེད།ངོ་མ་བཤད་ན་མི་ཚང་མས་སྐྱབས་ལོ་ཁོ་མེས་པོ་དང་འདྲ་འདུག་ཟེར་བ་དེ་ནི་ཁོ་རང་མེས་པོ་དང་འདྲ་བར་དཔའ་བོ་ཞིག་རེད་ཟེར་བ་མ་ཡིན་པར་ཁོའི་རལ་བ་དེ་ཧ་ཅང་ནག་ཅིང་སྟུག་ལ་འཇིལ་ལི་འཁྱིལ་བ་ཞིག་ཡོད་པས་མེས་པོའི་རལ་བ་དང་འདྲ་བར་འདུག་ཟེར་བ་དེ་རེད་ལ།ཁ་གསལ་ནས་བཤད་ན་སྐྱབས་ལོ་ལ་བསྟོད་པ་བྱེད་པ་ཡང་མ་ཡིན་པར་སྐྱབས་ལོའི་རལ་བར་བསྟོད་པ་བྱེད་པ་ཡིན་འདུགདེ་བས་སྐྱབས་ལོའི་ཕ་རྒན་གྱིས་ཀྱང་རྟག་ཏུ་བོད་ཁ་བ་ཅན་དང་མགོ་རལ་བ་ཅན་ཟེར་བ་ཡིན་པས་ཁོང་ཚང་གི་སྐྱབས་ལོ་ནི་གཞན་དང་མི་མཐུན་པའི་བོད་པའི་བུ་ཞིག་ཡིན་ངེས་རེད་ཅེས་མ་འོངས་སྔོན་དཔག་གི་ཚུལ་གྱིས་གཞན་ལ་ལབ་རྒྱག་སྤྱད་བྱེད་ཀྱིན་ཡོད་ཅིང་།སྐྱབས་ལོ་རང་ཉིད་ཀྱིས་ཀྱང་རལ་བ་དེ་ཉིད་ནི་མེས་པོས་ཁོ་རང་ལ་བཞག་པའི་གཅེས་ནོར་ཞིག་ཏུ་བསམས་ནས་སྲོག་ལྟར་གཅེས་ཤིང་མིག་ལྟར་སྲུང་སྐྱོབ་བྱེད་ཀྱིན་ཡོད།    སྐྱབས་ལོ་ལོ་ན་བཅོ་བརྒྱད་ལ་བུད་པའི་ལོ་དེར།ཞིང་ཆེན་ནས་མི་སྐོར་ཞིག་རྫོང་མཁར་དུ་ཡོང་ནས་དངོས་པར་གློག་བཪྙན་ཞིག་པར་ལེན་བྱེད་དུས་ཁོ་ཚོས་སྟེས་དབང་གིས་སྐྱབས་ལོ་མཐོང་བྱུང་བ་རེད།ཉིན་དེར་སྐྱབས་ལོ་ནི་ཨ་ཕའི་ངག་བཞིན་རྫོང་མཁར་དུ་དངོས་རྫས་རྩག་རྩིག་ཅིག་ཉོ་རུ་ཡོང་བ་ཡིན་ཞིང་།རྫོང་ཨུའི་ལྷས་རའི་ནང་དུ་མི་མང་འཚོགས་ཏེ་གློག་བཪྙན་པར་ལེན་བྱེད་པར་ལྟ་བཞིན་འདུག་པས་ཁོ་རང་ཡང་མི་ཚོགས་ཀྱི་ནང་དུ་འཚངས་ཏེ་ཆེས་མདུན་སར་སོང་ནས་ལྟད་མོར་བལྟས།གློག་བཪྙན་པར་ལེན་བྱེད་མཚམས་བཞག་སྟེ་རྫོང་གི་དྲུང་ཡིག་གསར་བུ་དེས་ཁྲིད་དེ་ཟ་མ་ཟ་རུ་འགྲོ་གྲབས་བྱེད་པའི་སྐབས་སུ།མགོ་ལ་འོད་བསྒྲིབས་ཞྭ་མོ་གྱོན་ཞིང་གདོང་ལ་མིག་ཤེལ་བསྐྱོན་པའི་འཁྲབ་ཁྲིད་པ་རྒན་པ་དེས་གློ་བུར་དུ་སྐྱབས་ལོ་མཐོང་བྱུང་བ་རེད།འཁྲབ་ཁྲིད་པ་དེས་སྐྱབས་ལོ་མཐོང་འཕྲལ་གནའ་རྫས་འཚོལ་ཞིབ་པ་ཞིག་གིས་རིན་ཐང་བྲལ་བའི་གནའ་བོའི་འགྱུར་རྡོ་ཞིག་ཪྙེད་པ་ལྟར་རྣམ་ཤེས་ཡོངས་སུ་བཀུགས་ཏེ་སྐྱབས་ལོའི་ཕྱོགས་སུ་བསྙེགས་ནས་ཐོན་བྱུང་།   འཁྲབ་ཁྲིད་པ་རྒན་པ་དེ་སྐྱབས་ལོའི་གན་དུ་ཡོང་ནས་ཁོའི་ལུས་ཧྲིལ་བོར་ཞིབ་ལྟ་ཞིག་བྱས་པ་དང་།དེ་ནས་སླར་ཡང་ཁོའི་མགོ་ཡི་ནག་ཅིང་སྟུག་ལ་འཇིལ་ལི་འཁྱིལ་བའི་རལ་བ་ལ་ཞིབ་ལྟ་ཞིག་བྱས་རྗེས་ཧ་ཅང་ཡིད་སྨོན་སྐྱེས་པའི་ངང་བོད་སྐད་ཀྱིས་ཁོ་ལ་།གསར་བུ།འཁྲབ་སྟོན་པ་བྱེད་འདོད་དམ་ཞེས་དྲིས་བྱུང་།   གློ་བུར་དུ་མི་ཆ་མེད་ཅིག་ཁོའི་གན་དུ་ཡོང་ནས་སྐད་ཆ་དེ་འདྲ་ཞིག་དྲིས་བྱུང་བས།སྐྱབས་ལོ་དེ་མ་ཐག་ཏུ་ཅི་ཡིན་ཆ་མི་འཚལ་བར་གྱུར་ཏེ་རི་མོའི་གཟུགས་བཞིན་དུ་གྱུར།ཁོས་མི་ཆ་མེད་དེར་བལྟས་ནས་འཁྲབ་སྟོན་པ་ཟེར་བ་ནི་ཅི་རེད་ཅེས་དྲིས།    འཁྲབ་ཁྲིད་པ་རྒན་པ་དེས་གཞི་ནས་ཁོ་ནི་རང་བཞིན་གྱི་མང་ཚོགས་དཀྱུས་མ་ཞིག་ཡིན་པ་རྟོགས་བྱུང་བ་ལྟར་དགོད་བཞིན་དུ།རེད་ཡ།ཁྱོད་ཀྱིས་གློག་བཪྙན་ལ་བལྟ་ཨེ་མྱོང་ཞེས་དྲིས་བྱུང་།སྐྱབས་ལོས་འདང་ཞིག་བརྒྱབ་སྟེ་ཁོ་རང་བྱིས་པ་ཡིན་དུས་སུ་རྫོང་གི་མི་སྐོར་ཞིག་གིས་ཤིང་རྟ་བརྒྱབ་ནས་སྡེ་བའི་ནང་དུ་ཡོང་ལ།མཚན་མོའི་དུས་སུ་ལྕགས་ཀྱི་ཀ་བ་རིང་བོ་གཉིས་ཀྱི་སྟེང་ལ་རས་ཡོལ་བཤམས་ཏེ་འཐབ་འཁྲུག་རྒྱག་པའི་གློག་བཪྙན་འགའ་བསྟན་པས།སྡེ་བའི་མི་ཚང་མ་འདུས་ནས་ཡ་མཚན་པའི་ངང་ཡོལ་ངོས་སུ་ཤར་བའི་གློག་གི་མི་དེ་དག་ལ་བལྟས་ཤིང་།དེ་ནས་བཟུང་སྡེ་བའི་བྱིས་པ་མང་པོ་ཞིག་གིས་ཀྱང་གློག་བཪྙན་ནང་གི་མི་ཡིན་པ་ལྟར་དགྲ་བོ་དང་རང་དམག་དགར་ཏེ་ལུག་རའི་གྱང་གོག་གི་འགྲམ་གཉིས་སུ་རྩེད་མོ་རྩེས་པའི་ཚུལ་རྣམས་དྲན་བྱུང་།ཁོས་མགོ་ལྡེམ་ལྡེམ་བྱེད་བཞིན་དུ།བལྟས་མྱོང་ཞེས་བཤད།འཁྲབ་ཁྲིད་པ་རྒན་པ་དེས་མགོ་ལྕོག་ལྕོག་བྱེད་བཞིན་དུ་ཧ་ཅང་སྙིང་ཉེ་བའི་ངང་།འཁྲབ་སྟོན་པ་ཞེས་པ་ནི་གློག་བཪྙན་ནང་གི་མི་དེ་དག་འཁྲབ་སྟོན་བྱེད་མཁན་ལ་ཟེར་བ་རེད།མི་འགྱངས་པར་ང་ཚོས་བོད་ཀྱི་གློག་བཪྙན་ཞིག་ཕབ་རྩིས་ཡོད་པས་ཁྱོད་རང་དེའི་འཁྲབ་སྟོན་པར་འོས་འདུགདེ་ལྟར་བྱས་ན་རྗེས་ནས་ཁྱོད་རང་ཡང་གློག་བཪྙན་ནང་དུ་ཡོད་པ་རེད་ཅེས་གསུངས་བྱུང་།དོན་ངོ་མར་བཤད་ན་སྐྱབས་ལོ་ནི་འཁྲབ་སྟོན་པ་ཞིག་བྱེད་ན་ཅི་ལ་མི་འདོད།ཁོ་རང་ཆུང་དུས་སུ་ཡང་ལག་ཏུ་གླང་དབྱུག་ཅིག་བཟུང་སྟེ་མདུང་ཡིན་པ་ལྟར་ཁོ་རང་གི་མེས་པོ་འཁྲབ་སྟོན་བྱེད་རྒྱུར་དགའ་བོ་ཡོད་པས།མི་ཚང་མས་ཁོ་ལ་རྗེས་ནས་མེས་པོ་ལྟ་བུའི་དཔའ་རྒོད་ཅིག་ཏུ་འགྱུར་ངེས་རེད་ཅེས་ཁ་རྩེད་མྱོང་།སྐྱབས་ལོས་ཅུང་ཙམ་ལ་འདང་ཞིག་བརྒྱབ་རྗེས་འཁྲབ་ཁྲིད་པ་རྒན་པ་དེར་བལྟས་ནས།གློག་བཪྙན་གྱི་ནང་དུ་འགྲོ་ན་མདུང་དང་གྲི་ཡོད་པ་ཨེ་རེད་ཅེས་དྲིས་བྱུང་།འཁྲབ་ཁྲིད་པ་རྒན་པ་དེས་སྐྱབས་ལོ་ལ་ལྷན་སྐྱེས་ཀྱི་འཁྲབ་སྟོན་པའི་ཁྱད་ཆོས་ཤིག་ལྡན་པར་འདུག་སྙམ་ནས་ཧ་ཅང་དགའ་བའི་ངང་།ཡོད་པ་རེད།ཅི་ཞིག་དགོས་ན་དེ་ཡོད་པ་རེད་ཅེས་གསུངས་རྗེས་སྤྱན་ཧྲིག་གེར་ཁོ་རང་འཐད་མིན་གྱི་ལན་ལ་སྒུག་འདུག