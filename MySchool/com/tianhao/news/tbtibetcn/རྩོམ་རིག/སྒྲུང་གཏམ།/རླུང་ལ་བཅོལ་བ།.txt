རླུང་ལ་བཅོལ་བ།
རླུང་ལ་བཅོལ་བ།     “ཨ་ཁུ་དཔོན﹙ཨ་མདོའི་ཡུལ་དུ་སྔགས་པ་རལ་ཁུར་ཅན་ལ་དཔོན་ཞེས་བརྗོད﹚།       དཔེ་ཆ་རླུང་གིས་ཁུར་ཐལ། ”བྱིས་པས་འུར་བརྒྱབ་བྱུང་།        མི་ལོ་ལྔ་བཅུ་ལྷག་གི་ཡར་སྔོན་གྱི་འཐོར་རླུང་ལྡོམ་པོ་དེར་ཅི་འདྲའི་ཨུ་ཚུགས་ཆེ་བ་ལ་ཨང་། དེས་ནི་ཡིག་ངོ་མི་ཆོད་ཀྱང་ཨུ་ཚུགས་བྱས་ཏེ་མགོ་སྦྲ་སྨུག་པོའི་འདབ་ཁའི་སྲུབས་ཀ་ནས་འཚངས་ཡོང་ཞིང་། པྲ་ཆལ་ཆེ་བའི་གཟུགས་མེད་ཀྱི་ལས་པས་ཆོས་དཔེ་སྣ་ཐུང་ཚི་སྟུག་སྣེ་ཟད་མ་དེའི་ཤོག་ལྡེབས་དག་ཤོག་སྒྲ་དང་བཅས་ས་རུ་སྤུར་སོང་། སྔོན་ཏག་ཏག་ལ་ཆོས་དཔེ་དུམ་པ་དེ་གསོམ་ཤིང་གི་མདུན་ཅོག་སྣུམ་སྟུག་མ་དེའི་ཐོག་ཁ་ཕྱེ་ནས་བཞག་ཡོད་པ་དང་། ཆབ་གསང་དུ་བསྐྱོད་པའི་བདག་པོ་ཕྱིར་ཡོང་བར་ངང་སྒུག་བྱས་ནས་བསྡད་ཡོད། ཡིན་ནའང་། རླུང་གིས་ད་ལྟར་ཉོག་དྲའི་འདུ་འཛི་བསླངས་སོང་། རླུང་གིས་ད་དུང་ཐབ་ཀའི་མར་སྒྱིད་དུ་བྱི་ལ་སེར་ལྡང་མར་སྙད་རྐོ་བཞིན་པའི་བྱིས་པའི་ཡ་ཐོད་ཀྱི་སྐྲ་ལོ་རིང་བོ་དེ་ཡང་འཕྱོ་ཙམ་འཕྱོ་ཙམ་བྱས་སོང་། དེ་ནས། བྱིས་པས་སྒོ་ཡོལ་ལོགས་སུ་བཀྱགས་ཏེ་སྐེ་ཕྱི་རུ་བསྲིངས་ནས་ཐག་མི་རིང་བའི་དེའུ་འབུར་གྱི་ཕྱོགས་སུ་སྐད་བརྒྱབ་བྱུང་། དེའུ་འབུར་གྱི་འདབས་སུ་མགོ་རུ་སྔགས་དཀྲིས་ཆེན་པོ་བརྒྱབ་ཅིང་བོད་ལྭ་དབོ་ལུག་ཏུ་གྱོན་པའི་རྒྱབ་གཟུགས་ཤིག་རླུང་ཁར་འགྲེང་སྟེ་གཅིན་པ་གཏོང་བཞིན་འདུག      “དེ་དུས་ཕལ་ཆེར་སྟོན་མཇུག་གི་དུས་ཤིག་ཡིན་པ་འདྲ། ”གྲྭ་རྒན་བློ་བཟང་གིས་ཆོས་ཀྱི་གླེགས་བུ་དུམ་པ་དེ་གླེགས་རས་དམར་སྨུག་དེའི་ཁུད་དུ་གཅུད་བཞིན་དེ་སྐད་ཁ་བརྡ་བྱས་བྱུང་།       ལོ་ངོ་ལྔ་བཅུའི་དུས་ཚོད་རླུང་གིས་ཁུར་སོང་། དང་ཐོག་སྐད་རྒྱག་མཁན་གྱི་བྱིས་པ་དེ་ངའི་ཁ་གཏད་དུ་སྡོད་སྐབས། ད་ནི་རླུང་གིས་ཉོག་དྲ་ཅི་ཡང་བསྐྱལ་མ་སོང་ཡང་། དུས་ཚོད་ཟེར་བའི་གཟུགས་མེད་ཀྱི་སྟོབས་ཤུགས་དེས་ཉོག་དྲ་བསླངས་འདུགདུས་ཚོད་པྲ་ཆལ་གྱིས་དང་ཐོག་གི་བྱིས་པ་དེའི་གདོང་ལ་གཉེར་མའི་རྗེས་ཤུལ་ཕབ་འདུག་ཅིང་། སྨ་ར་དང་སྨིན་མར་ཡང་དཀར་རྩི་བྱུགས་འདུགཡང་ཞིང་གཡོ་བའི་རླུང་ཡིན་ནའང་འདྲ། སྙོབ་ཏུ་མེད་པའི་དུས་ཚོད་ཡིན་ནའང་འདྲ། དེ་དག་ལ་གཟུགས་ཀྱིས་སྟོངས་ནའང་སྟོབས་ཤུགས་ཀྱིས་ཁེངས་འདུགམ་གཞིར་གཟུགས་ཀྱིས་སྟོངས་པ་དག་ནི་བློ་ཚོད་ཀྱིས་མི་ཐུབ་པ་ཞིག་ཡིན་ནམ།       “དེ་དུས་ཕལ་ཆེར་སྟོན་མཇུག་གི་དུས་ཚིགས་ཤིག་ཡིན་པ་འདྲ། ”གྲྭ་རྒན་བློ་བཟང་གིས་དེ་ལྟར་ལབ་ཅིང་སྨ་ར་དཀར་པོ་དེར་བྱིལ་བྱིལ་གཏོང་བཞིན“དཔོན་དྲིན་ཅན་པོས་ངའི་འབོད་སྐད་ཐོས་རྗེས་གཅིན་ཐོག་ནས་ཚུར་འཁོར་ཡོང་། ཁོང་གི་བོད་ལྭ་དམར་སྨུག་དེའི་ཐུ་སྣེ་རླུང་གིས་བསྐྱོད་ཅིང་། ཚུར་ཡོང་བའི་གོམ་པའི་འདེགས་འཇོག་ལ་ཤུགས་ཀྱིས་ཁེངས་འདུགཚུགས་ཀ་དེ་ད་ལྟ་ད་རུང་མིག་ལམ་དུ་འཁོར་ནས་ཡོང་། ཨང་ཨང་། དཔོན་ཟིལ་རྔམ་ཅན་ཞིག་ཡོད་ཨང་། ”གྲྭ་རྒན་བློ་བཟང་གིས་ལག་པ་འདར་སིག་སིག་ངང་གླེགས་ཐག་ལ་མདུད་པ་བརྒྱབ་ཅིང་“དེང་སང་གནའ་མི་དེ་འདྲ་མཐོང་དཀོན་པོ་འདུག”ཟེར།       “ཟུར་རྩྭའི་དཔོན་རྒན་ཟེར་ན་འཕྲང་དམར་ལུང་ཁོག་ཏུ་མཚན་སྙན་ཤིན་ཏུ་ཆེ། མ་གཞི་ནས་ཟུར་རྩྭ་ཚང་ལ་རིག་རྒྱུད་ཡག་པོ་ཞིག་ཡོད་ཅེས་གནའ་མི་ཚོས་བཤད་མྱོང་། ཁྱོད་ཀྱང་……”ངའི་ཁ་གཏད་ཀྱི་གྲྭ་རྒན་གྱིས་དེ་ལྟར་ངའི་མེས་པོ་སྟེ་བདག་ལ་ཆ་རྒྱུས་ཏོག་ཙམ་ཡང་མེད་པའི་ཨ་ཁུ་དཔོན་གྱི་ལོ་རྒྱུས་ཁ་བརྡ་བྱས་བྱུང་། དུས་ཚོད་ནི་གཟུགས་མེད་པའི་རླུང་དང་འདྲའམ། ཁ་བརྡའི་ནང་གླེང་བཞིན་པའི་ཟུར་རྩྭའི་དཔོན་རྒན་ཟེར་བ་དེ་ད་ནི་ཡུལ་ཁམས་འདིའི་ཕྱོགས་གང་ཞིག་ཏུ་ཡལ་ཚར་ནས་མཐོང་རྒྱུ་མི་འདུགརྣམ་ཀུན་རླུང་བུ་རི་སུལ་བརྒྱུད་ནས་གཡུགས་པ་ན་མངོན་པར་གསལ་བའི་རྗེས་ཤུལ་ཅི་ཡང་བཞག་མེད་ཚོད་ཡིན་ཀྱང་། ཐག་རིང་དུ་ཡལ་སོང་བའི་རླུང་དེ་ཡིས་ཅི་ཞིག་ཁུར་སོང་བ་ཁོ་ཐག་རེད། མ་མཐའ་ཡང་རྡུལ་ཕྲ་རབ་ཅིག་ཡིན་ཀྱང་ཁུར་སོང་བ་ངེས་གཏན་རེད།         ད་ལྟའི་བར་དུ། ངའི་སྣང་ངོར་དུས་ཚོད་ཀྱི་རྐང་རྗེས་ལ་ཡིད་འཇོག་ཞིབ་མོ་ཅི་ཡང་བྱ་རྒྱུ་མ་བྱུང་། ང་ཐག་རིང་གི་གྲོང་ཁྱེར་ཆེན་པོ་དེ་ནས་ཕ་ཡུལ་དུ་འཁོར་ཞག་ལ་ཡོང་ཐེངས་རེར། ངའི་ཚོར་སྣང་དུ་རང་གི་ལྟེ་ཁྲག་འཕོ་སའི་རི་གྲོང་སྐྱ་བོ་དེར་མངོན་སུམ་གྱི་འཕོ་འགྱུར་ཅི་ཡང་མི་འདུགའཕོ་འགྱུར་ཅི་ཡང་མེད་པས། ཕ་ས་གོར་མོ་དེ་ཡིད་ལ་འཆར་ཐེངས་རེར་ང་ཡང་ད་ལྟའི་ན་གཞོན་ཕལ་མོ་ཆེ་དང་མཚུངས་པར་ལེ་བདའ་དང་སྐྱོ་སྣང་གིས་ཁེངས་ཡོད་ཅིང་། རེ་ཆད་ཀྱི་མིག་ཟུང་ཞིག་གིས་རང་གི་ཡིན་པར་འདོད་པའི་རིན་ཐང་ཏིལ་འབྲུ་ཙམ་ཡང་རྙེད་མེད། དེ་ལྟ་ནའང་། ཕ་ཡུལ་གྱི་འཇམ་ཐིང་ཐིང་གི་གྱང་ར་སྐྱ་བོ་དེ་དག་གིས་མ་གཞི་ནས་དེ་འདྲ་ཞིག་ཡིན་དགོས་པའི་རྣམ་འགྱུར་ཅིག་བཟུང་འདུག་ཅིང་། རི་དང་ལུང་སུལ་དེ་དག་གྲམ་གཞུང་སྔོན་མོ་དེ། ཐ་ན་རི་སུལ་གྱི་འཕྲེད་ལམ་སྐྱ་བོ་དེའི་འགྲམ་གྱི་རྡེའུ་འབུམ་དེའི་རྡེའུ་དཀར་དེ་དག་གི་གྲངས་ཀ་ལ་ཡང་འགྱུར་བ་ཅི་ཡང་མེད་པ་ལྟར་སྔར་མལ་དུ་ང་ལ་བསུ་བ་བྱེད། རི་སུལ་གྱི་འཕྲེད་ལམ་སྐྱ་བོ་དེ་དེད་ནས་ཇ་ཡུན་ཙམ་བསྐྱོད་ན་ལུང་བའི་ཕུ་རུ་སླེབ་ཐུབ་པ་དང་དེ་རུ་གྲྭ་ཤལ་སྐྱ་བོ་ཁ་ཤས་ཁ་ལྷོ་ལྟར་ཆགས་ཡོད་ལ། གསེར་འོད་གཉོམ་པོར་འཕྲོ་བའི་རྒྱ་ཕིབས་ཀྱི་འོག་ཏུ་འདུ་ཁང་ཆུང་ཆུང་ཞིག་དང་། དེའི་མདུན་དུ་བསང་ཁྲི་ཆུང་ཆུང་ཞིགབསང་ཁྲིའི་ཉེ་འཁོར་དུ་ཁྱི་ལྡོམ་ཁ་ཤས་ཀྱིས་མགོ་བོ་སར་བཞག་ནས་ཉལ་འདུགང་ནི་འཕྲེད་ལམ་སྐྱ་བོ་དེ་དེད་ནས་དགོན་པར་ཡོང་བ་དང་། གྲྭ་རྒན་བློ་བཟང་གི་གྲྭ་ཤག་ཏུ་འཛུལ་ནས་ཡུན་རིང་འགོར་སོང་།         “ཁྱོད་ཀྱང་ད་ལྟའི་འདི་འདྲའི་དཔེ་ཆ་པ་ཞིག་ཏུ་གྱུར་པ་ལ་ཡང་གཅིག་བཤད་ན་མི་རྒྱུད་འདེད་ཀྱི་ཡོད་པ་རེད། ”གྲྭ་རྒན་བློ་བཟང་གིས་དེ་ལྟར་བཤད་བྱུང་། གྲྭ་རྒན་བློ་བཟང་དང་ངེད་གཉིས་ཁོང་གི་གྲྭ་ཤག་དེའི་ཚ་ཐབ་ཏུ་ཁ་གཏད་ལ་བསྡད་ནས་ཁ་བརྡ་བྱེད་ཐེངས་རེར། ངའི་སྣང་བ་ཞིག་ལ་དུས་ཚོད་ཀྱི་རླུང་བུ་དེ་ངེད་གཉིས་སྡོད་སའི་གྲྭ་ཤག་དེར་གཏན་ནས་གཡུགས་མ་མྱོང་བའི་འཁྲུལ་སྣང་སྐྱེས། དོན་དམ་དུ། ང་ཤར་གྱི་གྲོང་ཁྱེར་ཆེན་པོ་དེ་རུ་སུས་ཀྱང་བརྗེད་སོང་བའི་ཅ་ག་ལྟར་ལུས་རྗེས། ཕ་ཡུལ་དུ་འཁོར་ཞག་ཏུ་ཡོང་ཐེངས་ཤིན་ཏུ་ཉུང་། ཐེངས་སྔོན་མར་ཡོང་བ་ཡང་ཕལ་ཆེར་ལོ་གཉིས་ཀྱི་ཡར་སྔོན་རེད། ཡིན་ནའང་། ང་གྲྭ་ཤག་དེའི་ཚ་ཐབ་ཐོག་གྲྭ་རྒན་བློ་བཟང་གི་ཁ་གཏད་དུ་སྡོད་སྐབས། བྱུང་རིམ་དང་རྣམ་པ་ཡོད་ཚད་ལོ་གཉིས་ཀྱི་ཡར་སྔོན་ནམ་ཡང་ན་དེ་ལས་ཀྱང་སྔ་བའི་དུས་སྐབས་དེ་དག་བསྐྱར་དཔར་བྱས་པ་དང་ཤིན་ཏུ་མཚུངས་ཤིང་། དུས་ཚོད་ཀྱི་སྔ་ཕྱིའི་གོ་རིམ་དེ་ངའི་འདུ་ཤེས་སུ་ཡོངས་སུ་འཁྲུགས་སོང་། དབེན་འཇགས་ཀྱི་གྲྭ་ཤག་དེ། གཙང་དག་ཡང་དག་གི་ཁང་མིག་དེ། བདུག་སྤོས་ཀྱི་བསུང་ངད་དེ། མཐིལ་ཤིང་སྐྱ་བོ་དེ། ཕྱིས་ནས་འོད་ཡུག་ཡུག་བྱེད་པའི་ཆ་སྒམ་དེ། ཚ་ཐབ་དེ། མདུན་ཅོག་དེ། ཆོས་དཔེ་དེ། གྲྭ་རྒན་དེ། དེ་ཡོད་ཚད་ཅི་འདྲའི་རྒྱུས་ཡོད་ཅིག་རེད་ཅང་། ཐ་ན་སྒེའུ་ཁུང་བརྟོལ་ནས་འཕྲོས་ཡོང་བའི་ཉི་ཐིག་དེ་དང་། ཉི་ཐིག་གི་ནང་དུ་སོག་སོག་འགུལ་བའི་རྡུལ་ཕྲན་དེ་དག་དཀར་ཡོལ་འབྲུག་རིས་མ་དེ། དེ་དག་ཡོད་ཚད་ལ་ཡར་སྔོན་ལྟར་འགྱུར་བ་ཅི་ཡང་མི་འདུགའགྱུར་བ་ཅི་ཡང་བྱུང་མེད་པ་ཡིན་ནམ། གལ་ཏེ་དུས་ཚོད་ཀྱི་རླུང་ཤ་དེ་གཡུགས་ནས་སོང་མྱོང་ཚེ། ཅི་ཞིག་ཁུར་སོང་བ་ངེས་གཏན་ཡིན། ངས་ཕྱིའི་བཀོད་པ་དག་བསྐྱུར་ཏེ་གྲྭ་རྒན་བློ་བཟང་ལ་ཞིབ་ཏུ་བལྟས་དུས་གཞི་ནས་དུས་ཚོད་ཀྱིས་ཅི་ཞིག་ཁྱེར་སོང་བ་ཚོར། ཁོང་གི་མིག་ཟུང་གི་འོད་མདངས་ཅུང་ཟད་ཡུལ་འདུག་ལ། སྨ་ར་སྔར་ལས་དཀར་ཞིང་། གདོང་གི་གཉེར་མ་ཡང་མངོན་སུམ་དུ་ཇེ་མང་ཇེ་ཟབ་ལ་སོང་འདུག