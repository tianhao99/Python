ལོ་རྒྱུས་ཀྱི་གོ་སྐབས་དམ་འཛིན་བྱས་ཏེ་དེ་བས་སྒོ་དབྱེ་དར་རྒྱས་ཀྱི་བོད་ལྗོངས་གསར་པ་འཛུགས་སྐྲུན་བྱ་དགོས།
[ཀྲུང་གོའི་དཔེ་དེབ་དབྱེ་རྟགས།] D633
[ཡིག་ཚང་མཚོན་བྱང་།] A
[རྩོམ་གྱི་གོ་རིམ་ཨང་སྒྲིག] 1002-9060-2019-03-0003-06
          “2019ལོའི་ཀྲུང་གོའི་བོད་ལྗོངས་འཕེལ་རྒྱས་གླེང་སྟེགས་”དེ་ཟླ་6པའི་ཚེས་14ཉིན་བོད་རང་སྐྱོང་ལྗོངས་ལྷ་ས་གྲོང་ཁྱེར་དུ་འཚོགས་པ་དང་། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཆེད་མངགས་འཕྲིན་ཡིག་སྤྲིངས་ནས་རྟེན་འབྲེལ་ཞུས་པ་རེད། རྟེན་འབྲེལ་འཕྲིན་ཡིག་ནང་རྒྱལ་ཁབ་ཀྱིས་བོད་ལ་འཛིན་པའི་འཐབ་ཇུས་ཀྱི་ངེས་གནས་བསྐྱར་བསྒྲགས་གནང་ཡོད་པ་དང་། བོད་ཞི་བས་བཅིངས་འགྲོལ་བཏང་ཚུན་དང་ལྷག་པར་དུ་1959ལོའི་དམངས་གཙོའི་བཅོས་སྒྱུར་བྱས་རྗེས་ཀྱི་ལོ་དྲུག་ཅུའི་རིང་ཀྲུང་གོ་གུང་ཁྲན་ཏང་གི་ཡང་དག་པའི་འགོ་ཁྲིད་འོག  བོད་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་ལ་ཐོབ་པའི་གྲུབ་འབྲས་རླབས་ཆེན་ལ་ཕྱིར་དྲན་གནང་ཡོད། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་རྟེན་འབྲེལ་འཕྲིན་ཡིག་ནང་བོད་ཀྱི་འབྱུང་འགྱུར་འཕེལ་རྒྱས་ཐད་འཆར་གཞི་གསར་པ་བཀོད་དེ་“སྔར་བས་དགེ་མཚན་ལྡན་པའི་ཕྱི་ཕྱོགས་སྒོ་དབྱེའི་སྲིད་ཇུས་ལག་བསྟར་བྱས་ནས་མཉམ་ལས་སྤེལ་རེས་རྒྱ་ཁྱབ་ངང་སྤེལ་དགོས་པ་”ནན་བཤད་གནང་ཡོད། དེ་ནི་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་བོད་ཀྱི་འབྱུང་འགྱུར་གྱི་འཕེལ་རྒྱས་ཁ་ཕྱོགས་དང་འབྲེལ་བའི་མཛུབ་སྟོན་གསར་ཤོས་དང་བཏོན་པའི་བརྡ་རྟགས་དྲག་པོ་ཞིག་ཡིན་ལ། བོད་ཀྱི་འཕེལ་རྒྱས་ཐད་སྒོ་དབྱེ་ཆེན་པོ་དང་དར་རྒྱས་ཆེན་པོ་ཡོང་བའི་ལོ་རྒྱུས་ཀྱི་དུས་མཚམས་གསར་པ་བསུ་བའི་སྔོན་བརྡའང་རེད། 
          2018ལོར་ཀྲུང་དབྱང་གིས་བསྒྱུར་བཅོས་སྒོ་དབྱེ་བྱས་ནས་ལོ་བཞི་བཅུ་འཁོར་བར་རྟེན་འབྲེལ་ཞུ་བའི་ཚོགས་ཆེན་གཟབ་རྒྱས་ངང་འཚོགས་པ་དང་། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཚོགས་ཆེན་ཐོག་འཛམ་གླིང་ཡོངས་ལ་ཀྲུང་གོའི་བསྒྱུར་བཅོས་ཀྱི་ཁ་ཕྱོགས་མི་འགྱུར་བར་རྒྱུན་ཆད་མེད་པར་གཏིང་ཟབ་ཏུ་འགྲོ་ངེས་རེད་ལ། ཀྲུང་གོས་ལྷུག་གཏོང་གི་སྒོ་མོ་རྒྱག་མི་སྲིད་པར་ཆེ་ནས་ཆེ་རུ་འབྱེད་རྒྱུ་ཡིན། ཞེས་གཟབ་ནན་གྱིས་ཁྱབ་བསྒྲགས་གནང་བ་རེད། བསྒྱུར་བཅོས་སྒོ་འབྱེད་མ་བྱས་གོང་འཛམ་གླིང་གི་དཔལ་འབྱོར་མགྱོགས་མྱུར་ངང་གོང་དུ་འཕེལ་ཞིང་ཚན་རྩལ་ཡར་ཐོན་ཐད་ཉིན་རེ་བཞིན་རྣམ་པ་གསར་པ་འཐོན་བཞིན་ཡོད། འོན་ཀྱང་“རིག་གནས་གསར་བརྗེ་ཆེན་པོའི་”ལོ་བཅུའི་ཟིང་ཆ་ཡིས་རང་རྒྱལ་གྱི་དཔལ་འབྱོར་ཐོར་ཞིག་ཏུ་འགྲོ་བའི་གནས་སུ་གྱར་བ་དང་། མི་དམངས་ཀྱི་ལྟོ་གོས་གཉིས་འཛོམས་ཙམ་ཡང་གནད་དོན་ཞིག་ཏུ་གྱུར་ལ་རྒྱལ་ཁབ་ཀྱི་འཛུགས་སྐྲུན་ལས་དོན་སྣ་ཚོགས་དར་སྤེལ་གཏོང་རྒྱུར་ལུས་ཡོད། ཏང་གི་སྐབས་བཅུ་གཅིག་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་གསུམ་པའི་ཐོག་དུས་ཡུན་རིང་པོའི་“གཡོན་”གྱི་ནོར་འཁྲུལ་གྱི་འཆིང་རྒྱ་གཏོར་ནས་རང་རྒྱལ་གྱིས་བསྒྱུར་བཅོས་སྒོ་འབྱེད་ཀྱི་སྲིད་ཇུས་ལག་ལེན་བསྟར་བ་དང་། དཔལ་འབྱོར་ལག་རྩལ་མཉམ་ལས་རྒྱ་ཁྱབ་ཏུ་སྤེལ་བ་དང་། རང་འགུལ་ངང་རྒྱལ་སྤྱིའི་ཚོང་རར་ཞུགས་པས་རྒྱལ་དམངས་དཔལ་འབྱོར་མགྱོགས་མྱུར་ངང་འཕེལ་རྒྱས་བྱུང་བ་དང་། རྒྱལ་ཁབ་ཀྱི་སྟོབས་ཤུགས་མགྱོགས་མྱུར་ངང་ཆེ་རུ་ཕྱིན་ཡོད། ལོ་རྒྱུས་ཀྱི་ཉམས་མྱོང་ལས། བཀག་སྡོམ་དང་རེངས་པོར་གྱུར་པའི་ལམ་རྙིང་པར་བསྐྱོད་ཚེ་ཐར་ལམ་མེད་ཅིང་། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་བགྲོད་ལམ་ཐོག་བསྐྱོད་རྒྱུ་མཐའ་འཁྱོངས་བྱེད་པའི་ཁྲོད་རང་འགུལ་ངང་རྒྱལ་སྤྱིའི་སྤྱི་ཚོགས་དང་འཛམ་གླིང་ཁྲོམ་རའི་ནང་མཉམ་འདྲེས་བྱས་ཏེ་རང་ཉིད་ཀྱི་ལེགས་ཆ་གཏན་འཁེལ་དང་། རང་ཉིད་ཀྱི་ངེས་གནས་གསལ་པོ་བཟོས་ཚེ་གཞི་ནས་དཔལ་འབྱོར་དང་སྤྱི་ཚོགས་འཕེལ་རྒྱས་ལ་གསོན་ཤུགས་ཀྱིས་ཁེངས་པའི་འོད་སྟོང་འཕྲོ་བའི་ལམ་ཆེན་ཞིག་ཏུ་བསྐྱོད་ཐུབ་པ་ར་སྤྲོད་བྱུང་ཡོད། 
          བོད་དུ་སྒོ་མོ་འབྱེད་རྒྱ་ཆེ་རུ་གཏོང་བའི་ཡུལ་བབ་ཀྱི་ལེགས་ཆ་དང་ལོ་རྒྱུས་ཀྱི་གོ་སྐབས་ཡག་པོ་ལྡན་ཡོད། སྒོ་མོ་སྔར་བས་འབྱེད་རྒྱ་ཆེ་རུ་གཏོང་བའི་ཡུལ་བབ་ཀྱི་ལེགས་ཆའི་ཐོག་ནས་བོད་འདི་ཉིད་རང་རྒྱལ་གྱི་ལྷོ་ནུབ་མཐའ་མཚམས་སུ་གནས་ཤིང་། ནེ་པ་ལ་དང་། འབྲུག་ཡུལ། རྒྱ་གར། འབར་མ་སོགས་དང་ས་མཚམས་འབྲེལ་ལ། མཐའ་མཚམས་ལམ་ཐིག་གི་རིང་ཚད་སྤྱི་ལེ་4000ལྷག་ཙམ་ཟིན་ཅིང་། “རྒྱུད་གཅིག་ལམ་གཅིག་”གི་སྦྲེལ་མཐུད་ཀྱི་ལྷུ་ཚིགས་གལ་ཆེན་དང་ཨེ་ཤེ་ཡ་ལྷོ་མར་ཕྱོགས་པའི་འགག་རྩའི་ས་ཁོངས་སུ་གནས་ཡོད། བོད་དང་ས་འདབས་འབྲེལ་བའི་ཨེ་ཤེ་ཡ་ལྷོ་མའི་ས་ཁུལ་ནི་འཛམ་གླིང་ཐོག་མི་འབོར་ཆེས་ཞིབ་ཚགས་པའི་ས་ཁུལ་གྱི་གྲས་ཤིག་ཡིན་ཞིང་མི་འབོར་དུང་ཕྱུར་18ལས་བརྒལ་ཡོད། ལོ་ངོ་བརྒྱ་སྟོང་མང་པོའི་རིང་རྒྱལ་ཁབ་ཁག་གི་མི་དམངས་ཀྱིས་ཕན་ཚུན་ཡོད་མེད་སྤེལ་རེས་བྱས་པས་ཚོང་དོན་སྲོལ་རྒྱུན་གྱི་ཤུགས་རྐྱེན་ད་ལྟའི་བར་རྒྱུན་མཐུད་བྱུང་ཡོད། ཉེ་བའི་ལོ་ཤས་རིང་། རྒྱ་གར་གྱིས་མཚོན་པའི་ཨེ་ཤེ་ཡ་ལྷོ་མའི་རྒྱལ་ཁབ་ཀྱི་དཔལ་འབྱོར་ལ་འཕེལ་རྒྱས་མགྱོགས་པོ་བྱུང་སྟེ་ད་ལྟ་རྒྱལ་སྤྱིའི་ཐོག་ཤུགས་རྐྱེན་ལྡན་པའི་འཕེལ་རྒྱས་ས་ཁོངས་སུ་གྱུར་ཡོད། ལྷག་པར་དུ་ཀྲུང་གོ་དང་ཕ་ཁི་སི་ཐན་གྱི་འབྲེལ་བ་རྒྱུན་མཐུད་དུ་བརྟན་པོ་བྱུང་བ་དང་། ཀྲུང་གོ་དང་རྒྱ་གར་གྱི་འབྲེལ་བ་གནད་སྨིན་གྱི་ལམ་ལ་ཕྱོགས་པ་དང་། ཀྲུང་གོ་དང་ནེ་པ་ལ་གཉིས་འཐབ་ཇུས་ཐད་ཕན་ཚུན་ཡིད་ཆེས་བྱེད་ཤུགས་རྒྱུན་ཆད་མེད་པར་ཆེ་རུ་ཕྱིན་པ་བཅས་ཀྱིས་བོད་འདི་ཉིད་ཀྲུང་གོས་ཨེ་ཤེ་ཡ་ལྷོ་མར་སྒོ་མོ་འབྱེད་རྒྱ་ཆེ་རུ་གཏོང་བའི་མདུན་གྲལ་དུ་འགྱུར་རྒྱུར་རྨང་གཞི་བརྟན་པོ་བཏིང་ཡོད་པ་རེད། སྒོ་མོ་འབྱེད་རྒྱ་སྔར་བས་ཆེ་རུ་གཏོང་བའི་རྨང་གཞིའི་ཆ་རྐྱེན་ཐོག་ནས་བལྟས་ན། བསྒྱུར་བཅོས་སྒོ་དབྱེ་བྱས་ནས་ལོ་ངོ་བཞི་བཅུ་ལྷག་ཙམ་སོང་རིང་ཀྲུང་དབྱང་གིས་བོད་ཀྱི་ལས་དོན་གྱི་གནས་ཚུལ་དངོས་ལ་གཞིགས་ཏེ་སྔ་རྗེས་སུ་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་དྲུག་འཚོགས་ནས་བོད་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་ཐད་མ་དངུལ་གཏོང་ཤུགས་རྒྱུན་ཆད་མེད་པར་ཆེ་རུ་བཏང་ཡོད། མིག་སྔར་བོད་ལ་ལྕགས་ལམ་དང་། གཞུང་ལམ། མཁའ་འགྲུལ། གློག་ཤུགས། འཕྲིན་གཏོང་སོགས་རྨང་གཞིའི་སྒྲིག་བཀོད་ཡག་པོ་བསྐྲུན་ཟིན་ནས་བོད་ཀྱིས་སྒོ་མོ་འབྱེད་རྒྱ་སྔར་བས་ཆེ་རུ་གཏོང་བའི་རྨང་གཞི་སྔར་བས་བརྟན་དུ་ཕྱིན་ཡོད། སྒོ་མོ་འབྱེད་རྒྱ་སྔར་བས་ཆེ་རུ་གཏོང་བའི་ཁོར་ཡུག་མཉེན་པོའི་ཐོག་ནས་བལྟས་ན། ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན་བོད་ཀྱི་ཏང་ཨུད་དང་སྲིད་གཞུང་གིས་ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པ་དང་མཐའ་སྐྱོང་བོད་བརྟན་སྐོར་གྱི་སྤྱི་ཁྱབ་ཧྲུའུ་ཅིའི་རྣམ་བཤད་གལ་ཆེན་སློབ་སྦྱོང་དང་ལག་བསྟར་ནན་ཏན་བྱས་ནས་དཔལ་འབྱོར་སྒྲིག་སྲོལ་དང་། སྲིད་འཛིན་སྒྲིག་སྲོལ། ཁྲིམས་འཛིན་སྒྲིག་སྲོལ་སོགས་གཙོ་གནད་ཁྱབ་ཁོངས་དང་འགག་རྩའི་ལྷུ་ཚིགས་ཀྱི་བསྒྱུར་བཅོས་ལ་སྐུལ་འདེད་གཏིང་ཟབ་བཏང་བ་དང་།དབུལ་སྒྲོལ་འགག་སྒྲོལ་གྱི་དམག་འཐབ་ལ་རྒྱལ་ཁ་ལེན་རྒྱུ་དེ་དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་དོན་ཆེན་ཨང་དང་པོ་དང་དམངས་འཚོའི་འདུ་འགོད་ཨང་དང་པོར་བརྩིས་ཤིང་། དགོན་སྡེ་སོགས་གཙོ་གནད་ཁྱབ་ཁོངས་ཀྱི་བཅོས་སྐྱོང་ལ་ཤུགས་སྣོན་དང་སྤྱི་ཚོགས་བཅོས་སྐྱོང་བྱེད་སྟངས་རྒྱུན་མ་ཆད་པར་གསར་གཏོད་དང་ལེགས་བཅོས་བྱས་པས། མིག་སྔའི་བོད་ཀྱི་སྤྱི་ཚོགས་དུས་བབ་སྔར་བས་བརྟན་དུ་འགྲོ་བཞིན་ཡོད། འོན་ཀྱང་། རང་རྒྱལ་གྱི་དར་རྒྱས་ཆེ་བའི་ས་ཁུལ་དང་ཐ་ན་ནུབ་རྒྱུད་ས་ཁུལ་དང་བསྡུར་ན་བོད་ཀྱི་ཕྱི་ཕྱོགས་ལ་སྒོ་མོ་འབྱེད་པའི་རིམ་པ་ད་དུང་ཅུང་དམའ་བ་དང་གཞི་ཁྱོན་ད་དུང་ཅུང་ཆུང་བ་རེད། ཕྱི་ལ་ཕྱོགས་པའི་དཔལ་འབྱོར་གྱི་གཞི་ཁྱོན་ཆུང་ཞིང་སྣེ་འདྲེན་ཁེ་ལས་ཉུང་བས། སྐུལ་འཁྲིད་ཀྱི་ནུས་པ་ཆེན་པོ་མེད་ཅིང་ཕྱིར་སྐྱོད་པའི་ནུས་པ་ཞན་པ་བཅས་ཀྱང་མཐོང་ཐུབ་པ་བྱ་དགོས། 2018ལོར་བོད་ཀྱི་ཕྱིར་གཏོང་ནང་འདྲེན་གྱི་ཉོ་འཚོང་གྲངས་འབོར་སྒོར་དུང་ཕྱུར་48ཟིན་པ་དེས་ཀྲུང་གོ་དང་ཨེ་ཤེ་ཡ་ལྷོ་མའི་ཕྱོགས་གཉིས་ཀྱི་ཉོ་འཚོང་གྲངས་འབོར་ཨ་སྒོར་དུང་ཕྱུར་1500ཟིན་པའི་ནང་བསྡུར་ཚད་ཧ་ཅང་ཆུང་བ་རེད། 2018ལོར་ཤིན་ཅང་ཧོར་གོ་སི་འགག་སྒོའི་ཕྱིར་གཏོང་ནང་འདྲེན་བྱས་ཚད་སྒོར་དུང་ཕྱུར་1352ཡིན་པ་དང་། ནང་སོག་ཨེར་ལེན་ཧའོ་ཐེ་འགག་སྒོའི་ཕྱིར་གཏོང་ནང་འདྲེན་བྱས་ཚད་སྒོར་དུང་ཕྱུར་148.4དང་། ཡུན་ནན་རུའེ་ལི་འགག་སྒོའི་ཉོ་འཚོང་བྱས་ཚད་སྒོར་དུང་ཕྱུར་697.7ཡིན་པས་ཞིང་ཆེན་དང་རང་སྐྱོང་ལྗོངས་གཞན་དག་དང་བསྡུར་ན་ཧེ་བག་མངོན་གསལ་དོད་པོ་ཡོད། 
          བོད་ཀྱིས་སྒོ་དབྱེ་རྒྱ་ཆེར་བཏང་ནས་འཕེལ་རྒྱས་མགྱོགས་སུ་གཏོང་རྒྱུ་ནི་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མངགས་བཅོལ་ཟབ་མོ་དང་རེ་བ་ནན་པོ་ཞིག་རེད། མིག་སྔར་རྒྱལ་སྤྱིའི་དཔལ་འབྱོར་མཉམ་ལས་དང་འགྲན་རྩོད་ཀྱི་རྣམ་པ་ལེགས་སྒྲིག་གཏིང་ཟབ་བྱེད་བཞིན་ཡོད་ཅིང་། སྒུལ་ཤུགས་གསར་རྙིང་བརྗེ་སྤོ་བྱེད་པ་དེ་འབྱུང་འགྱུར་དཔལ་འབྱོར་འཕེལ་རྒྱས་ཀྱི་འགག་རྩར་འགྱུར་རྒྱུ་ཡིན་པ་དང་། ཚན་རྩལ་གསར་བརྗེ་དང་ཐོན་ལས་གསར་བརྗེ་གསར་པ་འཐོན་ཉེར་ཡོད་ལ། ཐོན་རྫས་གསར་པ་དང་། ལག་རྩལ་གསར་པ། ལས་རྣམ་གསར་པ་བཅས་རྒྱུན་ཆད་མེད་པར་འཐོན་བཞིན་ཡོད། རྙོག་འཛིང་ཆེ་བའི་གནས་ཚུལ་དེ་རིགས་ལ་དམིགས་ཏེ་སྤྱི་ཁྱབ་ཧྲུའུ་ཅིས་ཀྲུང་གོས་ངེས་པར་དུ་ཕྱི་ཕྱོགས་ལ་སྒོ་མོ་འབྱེད་རྒྱ་ཆེ་རུ་གཏོང་བ་དང་། དཔལ་འབྱོར་འཛམ་གླིང་ཅན་དུ་འགྱུར་བའི་ཁྲོད་ངེས་པར་དུ་ཕྱི་ཕྱོགས་ལ་སྒོ་མོ་ཕྱེ་ནས་བསྒྱུར་བཅོས་དང་། འཕེལ་རྒྱས་གསར་གཏོད་ལ་སྐུལ་འདེད་གཏོང་བ་དང་དུས་མཚུངས། ཕྱི་ཕྱོགས་ལ་སྒོ་མོ་འབྱེད་པ་དང་བདེ་འཇགས་སྲུང་སྐྱོང་བྱེད་པའི་འབྲེལ་བ་རང་འགུལ་ངང་ཐག་གཅོད་ཡག་པོ་བྱ་དགོས་པ་དང་། སྒོ་མོ་འབྱེད་རྒྱ་ཆེ་རུ་གཏོང་བའི་ཁྲོད་སྟབས་བསྟུན་ངང་རིམ་པ་དེ་བས་མཐོ་བའི་སྤྱི་ཡོངས་ཀྱི་བདེ་འཇགས་དོན་གཉེར་བྱ་དགོས་ཞེས་ནན་བཤད་ཐེངས་མང་གནང་ཡོད། ངོས་འཛིན་གཏིང་ཟབ་དེ་ལྟ་བུར་གཞིགས་ནས་སྤྱི་ཁྱབ་ཧྲུའུ་ཅིས་རྟེན་འབྲེལ་འཕྲིན་ཡིག་ནང་བོད་ཀྱིས་དེ་བས་དགེ་མཚན་ལྡན་པའི་ཕྱི་ཕྱོགས་སྒོ་དབྱེའི་སྲིད་ཇུས་ལག་བསྟར་བྱས་ནས་མཉམ་ལས་སྤེལ་རེས་རྒྱ་ཁྱབ་ངང་བྱ་དགོས་ལུགས་ཁ་གསལ་བཏོན་ཡོད། ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན་ཀྲུང་དབྱང་གིས་ཐོག་མཐའ་བར་གསུམ་དུ་བོད་ཀྱི་ཕྱི་ཕྱོགས་ལ་སྒོ་མོ་འབྱེད་པའི་ལས་དོན་ལ་སྐུལ་འདེད་གཏོང་རྒྱུ་མཐའ་འཁྱོངས་བྱས་ཡོད། 2015ལོའི་ཟླ་8པར་འཚོགས་པའི་ཀྲུང་དབྱང་གི་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་དྲུག་པའི་ཐོག “བོད་ལྗོངས་ནི་རྒྱལ་ཁབ་ཀྱིས་ཨེ་ཤེ་ཡ་ལྷོ་མར་སྒོ་མོ་འབྱེད་པའི་བགྲོད་ལམ་གལ་ཆེན་ཞིག་ཡིན་”ཞེས་དང་། བོད་ཀྱིས་“ཧི་མ་ལ་ཡའི་དཔལ་འབྱོར་མཉམ་ལས་ཁུལ་”འཛུགས་སྐྱོང་བྱས་ཏེ་ཨེ་ཤེ་ཡ་ལྷོ་མའི་བགྲོད་ལམ་ཆེན་པོ་འཛུགས་སྐྲུན་དང་། བྷང་ག་ལ་དང་། ཀྲུང་གོ། རྒྱ་གར། འབར་མ་བཅས་ཀྱི་དཔལ་འབྱོར་བར་ཁྱམས་དང་སྦྲེལ་མཐུད་བྱས་ཏེ། འགྲམ་དང་སྐྱིད་གྲོང་། སྤུ་ཧྲེང་འགག་སྒོ་སྐར་ཁུང་དུ་བྱེད་པ་དང་། ལྷ་ས་དང་གཞིས་རྩེ་སོགས་གྲོང་ཁྱེར་ལྟེ་ཁུལ་དུ་བྱས་ནས་ནེ་པ་ལ་དང་། རྒྱ་གར། འབྲུག་ཡུལ་ལ་ཕྱོགས་ནས་མཐའ་མཚམས་ཚོང་དོན་དང་། རྒྱལ་སྤྱིའི་ཡུལ་སྐོར། བོད་སྨན་ཐོན་ལས། དེ་བཞིན་ཁྱད་ལྡན་ཞིང་འབྲོག་ལས་དང་རིག་གནས་ཐོན་ལས་སོགས་འཕེལ་རྒྱས་གཏོང་དགོས་ཚུལ་ཁ་གསལ་བཏོན་ཡོད། 2017ལོའི་ཟླ་3པར་རྒྱལ་སྲིད་སྤྱི་ཁྱབ་ཁང་གི་འབྲེལ་ཡོད་སྡེ་ཁག་གིས་ཁྱབ་བསྒྲགས་བྱས་པའི་《དར་གོས་ཚོང་ལམ་གྱི་དཔལ་འབྱོར་རྒྱུད་དང་དུས་རབས་ཉེར་གཅིག་པའི་མཚོ་ཐོག་དར་གོས་ཚོང་ལམ་ལ་སྐུལ་འདེད་གཏོང་བའི་འདུན་ལྗོངས་དང་བྱ་སྤྱོད་》ཅེས་པའི་ནང་། བོད་རང་སྐྱོང་ལྗོངས་འདི་ཉིད་“རྒྱུད་གཅིག་ལམ་གཅིག་”འཛུགས་སྐྲུན་མ་ལག་ནང་དངོས་སུ་བཅུག་ནས་བོད་ཀྱིས་འཁུར་བའི་ལས་འགན་ནི་“བོད་དང་ནེ་པ་ལ་སོགས་རྒྱལ་ཁབ་ཀྱི་མཐའ་མཚམས་ཚོང་དོན་དང་ཡུལ་སྐོར་རིག་གནས་མཉམ་ལས་ལ་སྐུལ་འདེད་གཏོང་དགོས་”པ་དེ་རེད། 2018ལོའི་ཟླ་6པར་རྒྱལ་སྲིད་སྤྱི་ཁྱབ་ཁང་གི་ཙུང་ལི་ལི་ཁེ་ཆང་དང་ནེ་པ་ལའི་ཙུང་ལི་ཨའོ་ལིང་གཉིས་ཀྱིས་མཉམ་དུ་ཁྱབ་བསྒྲགས་གནང་བའི་《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་དང་ནེ་པ་ལའི་མཉམ་འབྲེལ་གསལ་བསྒྲགས་》ནང་། ཀྲུང་གོ་དང་ནེ་པ་ལའི་མཐའ་མཚམས་ས་ཁུལ་དུ་ཀེ་ཤིས་དང་། ཀན་ཏ་ཅི། ཁ་ན་ལི་བཅས་ལྷོ་བྱང་གི་དཔལ་འབྱོར་བར་ཁྱམས་གསུམ་སོགས་དཔལ་འབྱོར་ཉོ་འཚོང་མཉམ་ལས་རྣམ་གྲངས་མང་པོ་འཛུགས་སྐྱོང་བྱ་རྒྱུའི་ཐུན་མོང་གི་ངོས་འཛིན་བྱུང་ཡོད། སྒོ་མོ་འབྱེད་རྒྱ་ཆེ་རུ་གཏོང་རྒྱུ་ནི་བོད་ཀྱིས་སྤྱི་ཁྱབ་ཧྲུའུ་ཅིའི་མཛུབ་སྟོན་ལག་བསྟར་དང་“ཕྱོགས་ཡོངས་བཞིའི་”འཐབ་ཇུས་བཀོད་སྒྲིག་དོན་འཁྱོལ་བྱེད་པའི་བྱ་ཐབས་གལ་ཆེན་ཞིག་རེད་ལ། བོད་ཀྱིས་ནང་སར་རྒྱབ་རྟེན་བཅོལ་ནས་འཛམ་གླིང་ལ་ཁ་ཕྱོགས་པའི་ལྡོག་མེད་ཀྱི་གདམ་ག་ཞིག་ཀྱང་རེད།
          ངས་བལྟས་ན། དེང་སྐབས་བོད་ཀྱིས་ཕྱི་ཕྱོགས་ལ་སྒོ་མོ་འབྱེད་རྒྱ་ཆེ་རུ་གཏོང་བར་གཤམ་གསལ་གྱི་ཕྱོགས་འགའ་ནས་འགོ་འཛུགས་དགོས་ཏེ། ཐོག་མར་བསམ་བློ་བཅིངས་འགྲོལ་གཏོང་རྒྱུ་སྔར་བས་རྒྱུན་འཁྱོངས་བྱ་དགོས། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་“ཆུ་རྐྱལ་གྱི་ཁྲོད་ནས་ཆུ་རྐྱལ་ཤེས་པ་བྱ་རྒྱུ་ནི་ཡང་དག་པའི་གདམ་ག་རེད།” ཅེས་བསྟན་ཡོད། ཧྲུའུ་ཅི་ཝུའུ་དབྱིང་ཅེ་ཡིས་རང་སྐྱོང་ལྗོངས་ཏང་ཨུད་ཀྱི་རིགས་པའི་གཞུང་ལུགས་ལྟེ་གནས་ཚན་ཆུང་དུ་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་བསྒྱུར་བཅོས་སྒོ་དབྱེ་བྱས་ནས་ལོ་ངོ་བཞི་བཅུ་འཁོར་བར་རྟེན་འབྲེལ་ཞུ་བའི་ཚོགས་ཆེན་དང་ཧྲང་ཧའེ་རུ་རྟོག་ཞིབ་གནང་སྐབས་ཀྱི་གསུང་བཤད་གལ་ཆེན་གྱི་དགོངས་དོན་སློབ་སྦྱོང་བྱེད་སྐབས་“བོད་ཀྱིས་བསྒྱུར་བཅོས་སྒོ་དབྱེ་རྒྱ་ཆེར་གཏོང་རྒྱུ་རྒྱུན་འཁྱོངས་དང་། ‘རྒྱུད་གཅིག་ལམ་གཅིག་’གི་འཛུགས་སྐྲུན་ནང་ཧུར་ཐག་ཞུགས་ནས་ནང་སའི་ཞིང་ཆེན་(ས་ཁུལ་དང་གྲོང་ཁྱེར་)དང་སྤེལ་རེས་བྱེད་ཤུགས་ཆེ་རུ་བཏང་ནས་འཕེལ་རྒྱས་མགྱོགས་པོ་ཡོང་བར་གསོན་ཤུགས་ཆེན་པོ་སྣོན་དགོས།” ཞེས་གསུངས་པ་རེད། བོད་ཀྱིས་བསམ་བློ་བཅིངས་འགྲོལ་གཏོང་བའི་གྲོས་བསྡུར་ཆེ་མོའི་བྱེད་སྒོ་སྤེལ་ནས་བསམ་བློ་སྔར་བས་གཅིག་གྱུར་དང་ངོས་འཛིན་སྔར་བས་མཐོར་འདེགས་ཡོང་བ་བྱ་དགོས། བསམ་བློ་བཅིངས་འགྲོལ་བཏང་བ་བརྒྱུད་དེ་“སྒུག་རྟེན་སློང་”གསུམ་གྱི་བསམ་བློ་ཁྱད་དུ་བསད་ནས་བོད་ཀྱིས་སྒོ་མོ་སྔར་བས་རྒྱ་ཆེར་འབྱེད་རྒྱུ་དང་འཕེལ་རྒྱས་མགྱོགས་སུ་གཏོང་རྒྱུར་བསམ་བློའི་འགན་ལེན་ནུས་ལྡན་དང་བསམ་པའི་སྒུལ་ཤུགས་ཆེན་པོ་མཁོ་འདོན་བྱ་དགོས། བསམ་བློ་བཅིངས་འགྲོལ་བཏང་བ་བརྒྱུད། ཕྱི་ཕྱོགས་ལ་སྒོ་འབྱེད་རྒྱུ་མགྱོགས་སུ་བཏང་ཚེ་གཞི་ནས་ཚོང་གཉེར་ཁོར་ཡུག་ཟམ་མི་འཆད་པར་ལེགས་སུ་གཏོང་ཐུབ་པ་དང་། ཁྲིམས་སྐྱོང་ཁོར་ཡུག་དང་། ཁྲོམ་རའི་ཁོར་ཡུག མ་འཇོག་ཁོར་ཡུག སྲིད་དོན་ཁོར་ཡུག ཚོང་དོན་ཁོར་ཡུག མི་རིག་ཁོར་ཡུག མི་སྡོད་ཁོར་ཡུག  བྱ་གཞག་གསར་གཏོད་ཀྱི་ཁོར་ཡུག སྲིད་ཇུས་ཁོར་ཡུག འགག་སྒྲོལ་ཁོར་ཡུག་བཅས་ལེགས་སུ་ཧུར་ཐག་བཏང་ཚེ་གཞི་ནས་བོད་ཀྱི་དཔལ་འབྱོར་དང་སྤྱི་ཚོགས་རིམ་པ་དེ་བས་མཐོ་བའི་ཕྱོགས་སུ་འཕེལ་རྒྱས་འགྲོ་རྒྱུར་སྐུལ་འདེད་གཏོང་ཐུབ་ཚུལ་རྒྱ་ཆེའི་ཏང་ཡོན་འགོ་ཁྲིད་ལས་བྱེད་པ་རྣམས་ཀྱིས་ངོས་འཛིན་ཐུབ་པ་བྱ་དགོས།
          གཉིས་ནས་སྒོ་དབྱེའི་སྟེགས་བུ་སྔར་བས་ཡག་པོ་འཛུགས་དགོས། ལམ་ལུགས་ཞིབ་འཇུག་དང་སྲིད་ཇུས་ཇུས་འགོད་ལ་ཤུགས་སྣོན་བརྒྱབ་ནས་ཀྲུང་གོའི་བོད་ལྗོངས་ཡུལ་སྐོར་རིག་གནས་རྒྱལ་སྤྱིའི་འགྲེམས་ཚོགས་དང་། ཇོ་མོ་གླང་མའི་རིག་གནས་ཡུལ་སྐོར་དུས་ཆེན་སོགས་རྒྱལ་སྤྱིའི་འགྲེམས་སྟོན་ལས་སྟེགས་སུ་བྱས་ཏེ་ནང་སའི་དར་རྒྱས་ཆེ་བའི་ཞིང་ཆེན་དང་། རང་སྐྱོང་ལྗོངས། གྲོང་ཁྱེར་བཅས་ཀྱི་གྲུབ་འབྲས་ཐོབ་པའི་ཉམས་མྱོང་དཔྱད་གཞིར་འཛིན་པ་དང་བསྡུ་ལེན་བྱས་ཏེ་ཁ་གཏད་བོད་སྐྱོར་ལམ་སྲོལ་གཏིང་ཟབ་ཏུ་བཏང་ནས་བོད་ཀྱི་ཕྱི་ཕྱོགས་ལ་སྒོ་མོ་འབྱེད་པའི་ཆུ་ཚད་མཐོ་རུ་གཏོང་དགོས། སྔོན་ལ་གང་ཞིག་སྒོ་འབྱེད་རྒྱུ་གདམ་ཀ་ཡག་པོ་བྱེད་དགོས་པ་སྟེ། རང་རྒྱལ་དང་ཐ་ན་འཛམ་གླིང་ཐོག་དམིགས་བསལ་གྱི་ལེགས་ཆ་ལྡན་པའི་ཡུལ་སྐོར་ལས་རིགས་སྔོན་ལ་འཕེལ་རྒྱས་གཏོང་བ་དང་། འཛམ་གླིང་གི་ཡུལ་སྐོར་ས་ཁུལ་ཆགས་པར་བྱ་རྒྱུ་དམིགས་ཚད་དུ་བྱས་ཏེ་བོད་ཀྱི་ཐུན་མོང་མ་ཡིན་པའི་ཡུལ་སྐོར་ཐོན་ཁུངས་སྔོག་འདོན་གཏིང་ཟབ་དང་། ཡུལ་སྐོར་ཐོན་ལས་ཕྱོགས་སྒྱུར་རིམ་སྤར་བྱེད་ཚད་མགྱོགས་སུ་གཏོང་བ། བོད་ཀྱི་ཡུལ་སྐོར་ཁྲོམ་རའི་འཁོར་རྒྱུག་བཟང་པོ་ལམ་སྲོལ་འཛུགས་པ་དང་འཐུས་སྒོ་ཚང་དུ་གཏོང་བ་བཅས་བྱས་ནས་བོད་ཀྱི་ཡུལ་སྐོར་སྒོ་དབྱེའི་ཚད་མཐོ་རུ་གཏོང་དགོས། དམིགས་ས་ཡོད་པའི་སྒོ་ནས་རྒྱ་གར་ལ་སྒོ་འབྱེད་རྒྱུར་ཤུགས་སྣོན་བརྒྱབ་ནས་སྔོན་ལ་གནས་མཇལ་བ་གངས་རིན་པོ་ཆེར་གནས་མཇལ་ཞུ་བའི་གྲངས་འབོར་མང་དུ་གཏོང་བ་དང་། རིམ་བཞིན་ཁྱབ་ཁོངས་གཞན་དག་ཏུ་རྒྱ་ཆེར་གཏོང་དགོས། དེ་དང་ཆབས་ཅིག་ནང་སའི་སྒོ་དབྱེའི་ཉམས་མྱོང་ཁྱབ་གདལ་ཧུར་ཐག་བཏང་ནས་ཚོང་གཉེར་ཁོར་ཡུག་བསྒྱུར་བཅོས་ལ་སྐུལ་འདེད་བྱེད་ཤུགས་ཆེ་རུ་བཏང་སྟེ་ནང་སའི་ཞིང་ཆེན་དང་གྲོང་ཁྱེར་དང་བཅའ་ཁྲིམས་ཞབས་ཞུ་དང་། དངུལ་རྩ། སྨན་བཅོས། འཛུགས་སྐྲུན་སོགས་ཁྱབ་ཁོངས་ཀྱི་སྒྲིག་སྲོལ་སྦྲེལ་མཐུད་ལ་ཤུགས་སྣོན་དང་། ཁྲོམ་རའི་ཆོག་འཐུས་བདག་དབང་སྲུང་སྐྱོང་སོགས་ཐད་ཀྱི་ལམ་སྲོལ་སྦྲེལ་མཐུད་ལ་ཤུགས་སྣོན། ཁྲོམ་རར་ཞུགས་འཐུས་དང་ཐོན་དབང་སྲུང་སྐྱོང་སོགས་ཐད་ཀྱི་ལམ་ལུགས་བཀོད་སྒྲིག་སྔར་བས་འཐུས་སྒོ་ཚང་དུ་བཏང་ནས་ཁེ་ལས་ཀྱི་འཕེལ་རྒྱས་ལ་བརྟན་ལྷིང་དང་། དྲང་གཞག ཁ་གསལ། སྔོན་དཔག་ཐུབ་པ་བཅས་ཀྱི་ཚོང་གཉེར་ཁོར་ཡུག་རྩེ་གྲ་ཞིག་ཧུར་ཐག་བཏོད་དེ་སྤུས་ཚད་མཐོ་བའི་ཕྱི་ཕྱོགས་སྒོ་དབྱེར་སྐུལ་འདེད་གཏོང་དགོས།
          གསུམ་ནས་ཐོན་ལས་མཉམ་འགུལ་གྱི་ནུས་པ་སྔར་བས་འདོན་སྤེལ་བྱ་དགོས། “འགག་སྒོ་ཕན་ཚུན་སྦྲེལ་མཐུད་བྱ་རྒྱུ་རྨང་གཞི་དང་རང་རྒྱལ་གྱི་བཟོ་སྐྲུན་ལས་རིགས་རྒྱབ་རྟེན་དུ་བྱེད་པའི་”སྤྱིའི་བསམ་ཕྱོགས་མཐའ་འཁྱོངས་བྱས་ནས་བོད་འདི་ཉིད་ཨེ་ཤེ་ཡ་ལྷོ་མར་སྒོ་འབྱེད་པའི་ཟམ་ཁའི་བཙན་རྫོང་ཞིག་ཏུ་འཛུགས་སྐྲུན་བྱ་དགོས། ཀྲུང་གོ་ནི་གོ་ལ་ཧྲིལ་པོའི་དཔལ་འབྱོར་འཕར་ཚད་ཀྱི་ཆེས་གལ་འགངས་ཆེ་བའི་སྒུལ་ཤུགས་ཤིག་ཡིན་ལ་འཕེལ་རྒྱས་འགྲོ་མགྱོགས་ཤོས་ཀྱི་ཁྲོམ་ར་ཞིག་ཀྱང་ཡིན་པས། རྒྱལ་ཁབ་ཀྱི་ཆ་ཚང་བའི་ཐོན་རྫས་དང་ཐོན་ལས་འཁོར་འབྲེལ་ལ་བརྟེན་ནས་བོད་ཀྱིས་ཨེ་ཤེ་ཡ་ལྷོ་མར་སྒོ་འབྱེད་པའི་བགྲོད་ལམ་གལ་ཆེན་གྱི་སྐོར་ལམ་གྱི་འབྲེལ་ཡོད་ས་ཁུལ་དང་གྲོང་ཁྱེར། ཞིང་ཆེན། རྒྱལ་ཁབ་ཀྱི་ཐོན་ལས་ཁྱད་ཆོས་དང་། ཁ་ཕྱོགས། ལེགས་ཆ་བཅས་ལ་དབྱེ་ཞིབ་ནན་ཏན་བྱས་ནས་ཁྲོམ་རའི་རྒྱུ་རྐྱེན་གཙོ་བོ་ལུགས་མཐུན་ངང་འཁོར་རྒྱུག་ཡོང་རྒྱུར་སྐུལ་འདེད་བཏང་སྟེ་བོད་འདི་ཉིད་རང་རྒྱལ་གྱིས་ཨེ་ཤེ་ཡ་ལྷོ་མར་སྒོ་མོ་འབྱེད་པའི་བགྲོད་ལམ་ཆེན་པོ་ཞིག་ཏུ་འཛུགས་སྐྲུན་བྱ་དགོས། ཁ་གཏད་བོད་སྐྱོར་ཞིང་ཆེན་དང་གྲོང་ཁྱེར། ཀྲུང་དབྱང་ཁེ་ལས་བཅས་ཀྱི་ནུས་པ་འདོན་སྤེལ་དང་། ཕྱི་ཕྱོགས་ཉོ་འཚོང་སྟེ་འཕེལ་རྒྱས་ཀྱི་གཙོ་གནད་འདི་ལ་དམིགས་ཏེ་རྒྱལ་ཁབ་ཕྱི་ནང་གི་ཁྲོམ་ར་གཉིས་ནས་འགོ་འཛུགས་པ་དང་། ཀྲུང་གོ་དང་ཕ་ཁི་སི་ཐན་དང་། ཀྲུང་གོ་དང་ནེ་པ་ལ། ཀྲུང་གོ་དང་རྒྱ་གར་གྱི་འགག་སྒོ་འཛུགས་སྐྲུན་བྱ་རྒྱུ་གཙོ་གནད་དུ་བཟུང་སྟེ་མཐའ་མཚམས་ཀྱི་ཚོང་འབྲེལ་ཉོ་འཚོང་ཁུལ་བཙུགས་ནས་དེང་རབས་ཀྱི་ཟོག་འགྲེམས་མ་ལག་འཐུས་སྒོ་ཚང་དུ་གཏོང་དགོས། རྒྱལ་ཁབ་ཀྱི་རྒྱབ་སྐྱོར་བརྩོན་ལེན་བྱས་ཏེ་ཨེ་ཤེ་ཡ་ལྷོ་མའི་རྒྱལ་ཁབ་དང་ཕྱོགས་གཉིས་པོའི་རང་དངུལ་བརྗེ་རེས་དང་མཇུག་རྩིས་རྒྱག་པའི་ཁྱབ་ཁོངས་དང་གཞི་ཁྱོན་ཆེ་རུ་གཏོང་བ་དང་། འགག་སྒོའི་ཟོག་འགྲེམས་ཆ་འཕྲིན་ལས་སྟེགས་དང་གློག་རྡུལ་འགག་སྒོའི་ཆ་འཕྲིན་ལས་སྟེགས་བཙུགས་ཏེ་རྒྱལ་སྤྱིའི་ཟོག་འགྲེམས་ཚོང་དོན་སྟབས་བདེ་ཅན་གྱི་འཕེལ་རིམ་ལ་སྐུལ་འདེད་ཧུར་ཐག་གཏོང་དགོས། 
          མཇུག་མཐར་གོམ་གང་མདུན་སྤོས་ཀྱིས་གཞི་ཐིག་གི་བསམ་བློ་ཆགས་པར་བྱ་དགོས། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་“བོད་ཀྱི་འཕེལ་རྒྱས་དང་བརྟན་ལྷིང་བདེ་འཇགས་ཀྱི་འགོག་རྐྱེན་ཆེ་ཤོས་ནི་ཏཱ་ལའི་ཚོགས་པའི་ཁ་ཕྲལ་གཏོར་བཤིག་གི་བྱ་སྤྱོད་རེད།” ཅེས་བསྟན་ཡོད། བོད་ཀྱིས་སྒོ་མོ་སྔར་བས་འབྱེད་རྒྱ་ཆེ་རུ་གཏོང་བར་ཏཱ་ལའི་ཚོགས་པས་སིམ་འཛུལ་གཏོར་བཤིག་ངེས་པར་གཏོང་ཞིང་དེའི་ཐད་ང་ཚོར་བསླབ་བྱ་གཏིང་ཟབ་ཐོབ་ཡོད། དེ་ཡང་དུས་རབས་20པའི་ལོ་རབས་80པའི་དུས་མཇུག་གི་ལྷ་སའི་ཟིང་ཆ་དང་2008ལོའི་ལྷ་སའི་“3.14”དོན་རྐྱེན་ཚང་མ་ང་ཚོའི་བསྒྱུར་བཅོས་སྒོ་འབྱེད་ཀྱི་འགག་རྩའི་དུས་སྐབས་སུ་ཏཱ་ལའི་ཚོགས་པས་ཇུས་འགོད་དང་ཇུས་སྐུལ་བྱས་པ་ཡིན་ཞིང་། དེས་བོད་ཀྱི་དཔལ་འབྱོར་འཕེལ་རྒྱས་ཀྱི་འཕེལ་རིམ་ལ་འགལ་རྐྱེན་བཟོས་པ་རེད། བོད་ཀྱི་སྲིད་གཞུང་རིམ་པ་ཁག་དང་སྡེ་ཚན་ཁག་གིས་སྒོ་མོ་འབྱེད་རྒྱ་ཆེ་རུ་གཏོང་བའི་བརྒྱུད་རིམ་ནང་ལས་དོན་ཁག་ཚང་མས་རྒྱལ་ཁབ་ཀྱི་སྤྱི་ཡོངས་ཕྱི་འབྲེལ་གྱི་ཁྱོན་ཡོངས་ལ་བསྟུན་པ་དང་ཞབས་འདེགས་ཞུ་དགོས་ཤིང་། “བརྟན་ལྷིང་”གཙོ་གལ་ཆེ་བར་འཛིན་རྒྱུ་རྒྱུན་འཁྱོངས། གཞི་ཐིག་གི་བསམ་བློ་དང་ཉེན་ཁའི་འདུ་ཤེས་བརྟན་པོ་འཛུགས་དགོས། དུས་མཚུངས་སུ་སྲིད་གཞུང་རིམ་པ་ཁག་གིས་སྒོ་མོ་འབྱེད་རྒྱ་ཆེ་རུ་གཏོང་བའི་རྙོག་འཛིང་ཆེ་བའི་སྤྱི་ཚོགས་ཁོར་ཡུག་ཁྲོད། གནད་དོན་ཐོན་མང་བའི་ཁྲོད་གནད་དོན་སྣ་ཚོགས་ལ་ཞིབ་འཇུག་བྱེད་པ་དང་། རྙོག་འཛིང་ཆེ་བའི་དུས་བབ་ཁྲོད་རྙོག་འཛིང་ཆེ་བའི་གནད་དོན་ཐག་གཅོད་བྱས་ཏེ་གཞན་དབང་རང་དབང་དུ་སྒྱུར་བ་དང་། རྒྱུན་ཆད་མེད་པར་སྦྱོང་བརྡར་ཐེབས་པ་བྱས་ཚེ། དེང་རབས་ཅན་གྱི་སྤྱི་ཚོགས་བཅོས་སྐྱོང་གི་ནུས་པ་ཟམ་མི་འཆད་པར་ཆེ་རུ་འགྲོ་ཐུབ་པ་དང་། ཏཱ་ལའི་ཚོགས་པའི་སིམ་འཛུལ་གཏོར་བཤིག་ལ་ཁ་གཏད་གཅོག་ནུས་ཆེ་རུ་འགྲོ་ངེས་རེད།
          མིག་སྔར། བོད་ཀྱིས་ཕྱི་ཕྱོགས་ལ་སྒོ་མོ་འབྱེད་རྒྱུ་དེ་ལོ་རྒྱུས་ཀྱི་འགོ་འཛུགས་ས་གསར་པ་ཞིག་ཏུ་སླེབས་ཡོད་པས་ང་ཚོས་ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པ་དང་སྤྱི་ཁྱབ་ཧྲུའུ་ཅིའི་རྟེན་འབྲེལ་འཕྲིན་ཡིག་གི་དགོངས་དོན་སློབ་སྦྱོང་ནན་ཏན་བྱེད་པ་དང་། འབྲེལ་ཡོད་སྤུན་ཟླའི་ཞིང་ཆེན་གྱི་གྲུབ་འབྲས་ཐོབ་པའི་ཉམས་མྱོང་དང་བྱ་ཐབས་ནུས་ལྡན་ལ་ཕྱོགས་སྡོམ་ནན་ཏན་བྱས་ནས་རྒྱུན་ཆད་མེད་པར་བསམ་བློ་བཅིངས་འགྲོལ་དང་བྱེད་སྟངས་གསར་གཏོད། བསམ་ཕྱོགས་གསར་པ་དང་། བྱེད་ཐབས་གསར་པ། ལག་རྗེས་གསར་པ་བཅས་ལ་བརྟེན་ཏེ་བོད་ཀྱི་རེས་སྐོར་གསར་པའི་ཕྱི་ཕྱོགས་སྒོ་དབྱེའི་ཚ་རླབས་ཤིག་འཕྱུར་བར་བྱས་ནས་བོད་ཀྱི་དཔལ་འབྱོར་དང་སྤྱི་ཚོགས་སྔར་བས་དར་རྒྱས་དང་བརྟན་ལྷིང་ཡོང་རྒྱུར་སྐུལ་འདེད་གཏོང་དགོས།
(ཕུར་ཕན་གྱིས་བསྒྱུར།)