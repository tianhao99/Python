སྐད་རིགས་དང་རྩི་ཤིང་དུད་འགྲོ་སོགས་དབར་གྱི་ཐུན་མོང་དང་ཐུན་མོང་མ་ཡིན་པའི་ཁྱད་ཆོས་གཤིབ་བསྡུར།
གནད་བསྡུས། བརྡ་སྤྲོད་སྐྱེ་ཁམས་རིག་པ་ནི་སྐྱེ་ཁམས་རིག་པའི་རིགས་པའི་གཞུང་ལུགས་དང་ཞིབ་འཇུག་ཐབས་ལམ་བརྒྱུད་ནས་སྐད་རིགས་ལ་བརྟག་དཔྱད་དང་ཞིབ་འཇུག་བྱེད་པའི་རིག་པ་ཞིག་ཡིན་ཅིང་། རིག་པ་དེ་བོད་ཀྱི་སྐད་རིགས་ཞིབ་འཇུག་ནང་དུ་བེད་སྤྱོད་བྱ་འདོད་ན་དེའི་ཐད་ཀྱི་དོགས་གནད་ལ་བསམ་གཞིག་བྱ་དགོས་པ་གལ་ཆེ་བར་གཞིགས་ནས། རྩོམ་པ་པོས་དཔྱད་རྩོམ་འདིའི་ནང་དུ་སྐད་རིགས་དང་རྩི་ཤིང་དུད་འགྲོ་ཀུན་ལ་ཐུན་མོང་དུ་ཡོད་པའི་ཁྱད་ཆོས་གསུམ་དང་། ཐུན་མོང་མ་ཡིན་པའི་ཁྱད་ཆོས་དྲུག་གི་སྐོར་ལ་དཔྱད་པ་བྱས་འདུག
གནད་ཚིག འཕོ་འགྱུར། སྲོག་ཡོད་མེད། བདག་སྐྱོང་གི་དམིགས་དོན། རྟེན་འབྲེལ།
[ཀྲུང་གོའི་དཔེ་དེབ་དབྱེ་རྟགས།] H0-05 [ཡིག་ཚང་མཚོན་བྱང་།] A [རྩོམ་གི་གོ་རིམ་ཨང་སྒྲིག] 1005-5746(2019)02-122-13
       བརྡ་སྤྲོད་སྐྱེ་ཁམས་རིག་པ་ཞེས་པ་ནི་ཨ་རིའི་བརྡ་སྤྲོད་རིག་པའི་མཁས་པ་ཧའུ་ཀན་གྱིས་སྲོལ་གཏོད་པའི་རིག་པ་ཞིག་ཡིན་ཞིང་། ཁོང་གིས་དེའི་མཚན་ཉིད་ལ་“སྐད་རིགས་གང་རུང་ཞིག་དང་སྐད་རིགས་དེ་བེད་སྤྱོད་བྱ་སའི་ཁོར་ཡུག་མཐུན་རྐྱེན་གྱི་འབྲེལ་བར་ཞིབ་འཇུག་བྱེད་པའི་རིག་པ་”[1]ཞེས་གསུངས། དེའི་རིགས་པའི་གཞུང་ལུགས་དང་ཞིབ་འཇུག་ཐབས་ལམ་བརྒྱུད་ནས་བོད་ཀ་སྐད་རིགས་ཁག་གི་སྐྱེ་ཁམས་གནས་ལུགས་དང་། ཕྱིས་འབྱུང་འཕེལ་རྒྱས་དང་འཕོ་འགྱུར་སོགས་ལ་བརྟག་དཔྱད་དང་ཞིབ་འཇུག་བྱ་བར། ཐོག་མར་སྐྱེ་ཁམས་དངོས་པོའི་རིགས་དང་སྐད་རིགས་ཀྱི་ཁྱད་ཆོས་ལ་ཐུན་མོང་དང་ཐུན་མོང་མ་ཡིན་པའི་ཆ་གང་ཡོད་པ་ཤེས་རྟོགས་བྱ་གལ་ཆེ་བར་མཐོང་བས་འདིར་དེའི་སྐོར་ཅུང་ཟད་བརྗོད་པར་བྱའོ། །
དང་པོ། སྐད་རིགས་དང་རྩི་ཤིང་དུད་འགྲོའི་དབར་གྱི་ཐུན་མོང་ཁྱད་ཆོས།
       མིའི་རིགས་ཀྱི་སྐད་རིགས་དང་། ཡང་ན་རྩི་ཤིང་དུད་འགྲོ་སོགས་གང་འདྲ་ཞིག་ཡིན་ཡང་། དེ་དག་ཀུན་མི་རྟག་དངོས་པོའི་རིགས་སུ་གཏོགས་ཁར་ད་དུང་ཐུན་མོང་གི་ཁྱད་ཆོས་མི་ཉུང་བ་ཞིག་ལྡན་པ་མདོར་བསྡུས་བརྗོད་པར་བྱ་བ་ལ།
       གཅིག རྒྱུན་དུ་འགྱུར་བའི་ཁྲོད་དུ་གནས་པ།
       འཇིག་རྟེན་ཐོག་གི་དངོས་པོ་གང་འདྲ་ཞིག་ཡིན་ཡང་འགྱུར་བའི་ཁྲོད་དུ་གནས་པ་ཞིག་ཡིན་པར་གཞིགས་ནས་ནང་པ་སངས་རྒྱས་ཀྱི་ཆོས་གཞུང་དུ་མི་རྟག་པ་ཞེས་པས་མཚོན་པ་ནི་དོན་ལ་གནས་པའི་ཆོད་འདོམས་ཤིག་ཡིན་ཏེ། དཔེར་ན། འགྲོ་བ་མིའི་རིགས་ལྟ་བུ། འགྱུར་བའི་ཁྲོད་དུ་གནས་པ་ཡིན་ཏེ། སྔོན་དུས་གཟུགས་བྱད་སྤྲེའུ་དང་འདྲ་ཞིང་བཟའ་བཏུང་མ་གཏོགས་བསམ་རྒྱུ་དང་དྲན་རྒྱུ་མེད་པ་ཞིག་ནས་ད་ལྟ་བསམ་རྒྱུ་དང་དྲན་རྒྱུ་མང་ཞིང་བྱ་བྱེད་མང་བ་སྟེ། འདས་ཟིན་པའི་ལོ་རབས་འགའ་ཞིག་གི་ནང་དུ་འཇིག་རྟེན་ཀུན་གྱི་བྱེད་པོ་ཡིན་པར་རློམས་ནས་མིའི་རིགས་དང་ཉེ་བར་འཁོར་བའི་གཅན་གཟན་དང་རི་དྭགས། རྩི་ཤིང་ནགས་ཚལ་གྱི་རིགས་སོགས་ལ་གཏོར་སྐྱོན་དང་ཐ་ན་རྩ་མེད་བཏང་བ་ནི་རང་བྱུང་ཁམས་འདུལ་ཐུབ་པར་རློམས་ནས་བྱ་སྤྱོད་སྤེལ་མྱོང་བ་དང་། ད་ལྟ་སླར་ཡང་དེ་དག་ལ་སྲུང་སྐྱོབ་བྱེད་མཁན་ཡིན་ཞེས་ཐབས་བརྒྱ་ཇུས་སྟོང་གིས་འཛམ་གླིང་འདིའི་སྟེང་དུ་ཡོད་པའི་དུད་འགྲོའི་རིགས་དང་རྩི་ཤིང་ནགས་ཚལ་གྱི་ཁུལ་ལ་སྲུང་སྐྱོབ་བྱེད་མཁན་ཞིག་ཏུ་འགྱུར་བ་ལྟ་བུ། དེ་ནི་མིའི་རིགས་ཆགས་གྲུབ་བྱུང་བ་ནས་ད་ལྟའི་བར་གྱི་འགྱུར་བ་རགས་པ་ཞིག་ཡིན། སྐད་རིགས་ཀྱང་དེ་ལྟར་ཡིན་ཏེ། རང་རེས་དོ་འཁུར་ཆེ་ཤོས་བྱེད་བཞིན་པའི་བོད་སྐད་ལྟ་བུར་ཆ་མཚོན་ནས་བཤད་ན། ཐོན་མི་མཆོག་གིས་ཁོང་ཉིད་སྐུ་འཚོ་བཞུགས་སྐབས་ཀྱི་བོད་སྐད་ཀྱི་ལུགས་དང་མཐུན་པར་ད་ལྟའི་བོད་ཡིག་འདི་སྲོལ་གཏོད་པ་ཞིག་ཡིན་པས། སྐབས་དེའི་བོད་པའི་སྐད་ལུགས་ནི་ད་ལྟ་ང་ཚོས་བོད་ཡིག་ལ་སྦྱོར་ཀློག་བྱེད་པ་དང་ཆ་འདྲ་བ་དང་། ཡང་ན་ད་ལྟའི་བོད་ཡིག་གི་དག་ཆ་དང་ཆ་འདྲ་བར་ཡོད་པ་མ་ཟད། ཡུལ་ལུང་སྐད་ཀྱི་ཧེ་བག་དེ་ཙམ་མེད་པ་ཞིག་ཡིན་ཡང་། དུས་རབས་མི་འདྲ་བའི་ནང་དུ་ཡུལ་ལུང་སོ་སོའི་སྐད་ཀྱི་གཞི་གདངས་དང་། མིང་བརྡ། བརྡ་སྤྲོད་སྟངས་སོགས་ལ་འགྱུར་བ་མི་འདྲ་བ་བྱུང་བ་[2]ལས་ད་ལྟ་ཡུལ་སྐད་ཆེན་པོ་གསུམ་དུ་གྱེས་པ་སྟེ། སྤྱིར་ཨ་མདོའི་བོད་སྐད་ཀུན་དང་། ལྷག་པར་དུ་རྒྱལ་རོང་བོད་སྐད་ལྟ་བུའི་ནང་དུ་སྔོན་རྗེས་ཀྱི་སྒྲ་སོགས་ཅུང་ཟད་གསལ་བར་འདོན་ཡང་། དབུས་གཙང་སྐད་ཀྱི་ནང་དུ་སྔོན་འཇུག་དང་རྗེས་འཇུག མགོ་ཅན་གྱི་སྒྲ་སོགས་ཉམས་པ་ལྟ་བུ་ནི་བོད་སྐད་འདི་བཞིན་འགྱུར་བའི་ཁྲོད་དུ་གནས་པའི་འབྲས་བུ་ཞིག་ཡིན། དེ་ལྟར་དུ་སྐྱེ་དངོས་དང་ནགས་ཚལ་སོགས་ཀྱང་ཁྱད་ཆོས་འདིའི་ཁོངས་སུ་གནས་ཡོད།
       གཉིས། གཏོར་སྐྱོན་ཕོག་སླ་བ།
       སྐད་རིགས་དང་། སྐྱེ་དངོས། དུད་འགྲོའི་རིགས་ཀུན་ལ་གཏོར་སྐྱོན་ཕོག་སླ་བའི་ཐུན་མོང་གི་ཁྱད་ཆོས་ལྡན་པ་མ་ཟད། གཏོར་སྐྱོན་གྱི་འབྱུང་ཁུངས་ཀྱང་ཆ་འདྲ་བར་ཡོད་དེ། སྐྱེ་དངོས་དང་སྐད་རིགས་གང་འདྲ་ཞིག་ཡིན་ཡང་དེ་དག་ལ་གཏོར་སྐྱོན་ཤོར་བའི་རྒྱུ་རྐྱེན་གྱི་ཐད་ལ་རང་བྱུང་ཁམས་ཀྱི་གནོད་འཚེ་དང་། སྐྱེ་བོའི་ཚོགས་ཀྱིས་དམིགས་སུ་བཀར་ནས་གཏོར་སྐྱོན་བཏང་བ་གཉིས་ཐད་ནས་ཤོད་རྒྱུ་ཡོད་པས་སོ། །དེ་ཡང་ཐན་སྐྱོན་སོགས་ཚད་ལས་འདས་པའི་རང་བྱུང་ཁམས་ཀྱི་གནོད་འཚེ་ཚབས་ཆེན་ཐོན་སྐབས། སྟག་གཟིག་སོགས་གཅན་གཟན་གྱི་རིགས་དང་ཤྭ་རྐྱང་སོགས་རི་དྭགས་ཀྱི་རིགས་རྣམས་སྐོམ་ཤི་ཐེབས་པ་དང་། རྩི་ཤིང་མེ་ཏོག་སོགས་སྐམ་ཤི་ཐེབས་པ་ཇི་བཞིན་དུ་སྐད་རིགས་ལ་ཡང་གཏོར་སྐྱོན་ཚབས་ཆེན་ཕོག་གི་ཡོད་དེ། ཚད་ལས་འདས་པའི་ཆར་ཞོད་དང་སྔོན་ཆད་བྱུང་མྱོང་མེད་པའི་ཐན་པ་སོགས་རང་བྱུང་ཁམས་ཀྱི་གནོད་འཚེ་ཚབས་ཆེན་ཕོག་སྐབས། འགྲོ་བ་མིའི་རིགས་ཀྱི་འཚོ་གནས་ཀྱི་རྟེན་གཞིར་གྱུར་བའི་རང་བྱུང་ཁོར་ཡུག་ལ་གཏོར་སྐྱོན་ཚབས་ཆེན་ཕོག་སྟེ། གནས་དེར་འཚོ་གནས་བྱེད་བཞིན་པའི་སྐྱེ་བོའི་ཚོགས་འཚོ་རྟེན་གྱིས་བློས་བཏང་སྟེ། འགའ་ཞིག་བཀྲེས་སྐོམ་གྱིས་རྐྱེན་ལམ་དུ་ཤོར་བ་དང་། འགའ་ཞིག་ཡུལ་ཕྱོགས་གཞན་ལ་གནས་སྤོས་མི་བྱ་དཀའ་མེད་དུ་གྱུར་བ་དང་སྦྲགས། སྐྱེ་བོ་དེ་དག་གིས་ཤོད་བཞིན་པའི་སྐད་རིགས་དང་ཡུལ་ལུང་གི་སྐད་སོགས་སྤྱོད་མཁོ་མེད་པར་འགྱུར་ཏེ་ཉམས་ཉེས་ཚབས་ཆེན་ཕོག་གི་ཡོད། དེ་ཡང་འདི་སྐད་ཅེས་ཐོས་ཏེ། “འབྲོག་པའི་རྔོན་ཁྲིམས་སམ་རི་རྒྱ་ནི་ཡུལ་གང་དུ་ཡིན་ཡང་རུང་། ཡུལ་སོ་སོའི་བླ་རི་དང་གཞི་བདག་གམ། ཡང་ན་དགོན་པ་ཁག་གིས་བཀག་རི་རྣམས་ནས་རི་དྭགས་ཆེ་ཕྲ་མཐའ་དག་བསད་མི་ཆོག་ཅིང་། གལ་ཏེ་གསོད་མཁན་ཞིག་བྱུང་ན། དེ་མ་ཐག་ཏུ་ཡུལ་དེའི་མི་སྡེ་ཚོས་རྗེས་འདེད་བྱེད་ཅིང་། སེམས་ཅན་གང་བསད་པ་དེའི་རོ་དང་། གསོད་མཁན་གྱི་རྟ་བོང་རྣམས་འཕྲོག་སྟེ་ཡུལ་དེའི་གླང་ཟའི་བཞི་རྒྱལ་གྱི་རྟེན་ཐབས་སུ་འཇོག་གི་ཡོད་པ་རེད།”[3]ཟེར། དེ་ནི་སྔོན་གྱི་དུས་སུ་བོད་ཁ་བ་ཅན་གྱི་ཡུལ་དུ་རི་སྐྱེས་སྲོག་ཆགས་ལ་བདག་སྐྱོང་བྱེད་པའི་ཐབས་ལམ་ཞིག་ཡིན་ཡང་། ཉེ་བའི་ལོ་ངོ་བཅུ་ཕྲག་འགའ་ཞིག་གི་ནང་དུ་སྐྱེ་བོའི་ཚོགས་ཀྱི་འདོད་རྔམ་དང་བདག་འཛིན་བློ་ཡིས་བསྐུལ་ཏེ་སྐྱེ་དངོས་ཀྱི་རིགས་ཏེ། སྐྱེས་ཚལ་དང་རི་དྭགས། གཅན་གཟན་སོགས་ལ་གཏོར་སྐྱོན་བཟོས་པའི་མཚན་གཞི་ནི་ང་ཚོའི་མིག་ལམ་དུ་རྒྱུན་དུ་མཐོང་རྒྱུ་ཡོད་དེ། རི་བཀག་ཆུ་བཀག་གི་བཀའ་རྒྱ་མ་བཀྲམས་པའི་གོང་རོལ་དུ་བོད་རང་སྐྱོང་ལྗོངས་ཀྱི་ཁོངས་སུ་རི་དྭགས་རྔོན་སྲོལ་ཤུགས་ཆེན་དར་སྟབས། སྔོན་གྱི་དུས་སུ་བོད་ལྗོངས་སུ་གཞིས་ཆགས་པའི་འབྲོང་འབོར་ཆེན་ཞིག་གིས་ཤིན་ཅང་གི་ས་ཁོངས་སུ་གནས་སྤོས་ནས་གསོན་ཐབས་བྱས་ཀྱང་འབྲོང་གི་ཁ་གྲངས་ཉུང་དུ་ཕྱིན་པ་ལྟ་བུ་དང་། ཁོར་ཡུག་ལ་སྲུང་སྐྱོབ་བྱེད་པའི་གལ་ཆེའི་རང་བཞིན་གྱི་ཐད་ལ་གོ་རྟོགས་དམའ་བའི་དུས་སུ་སྐྱེ་བོའི་ཚོགས་ཀྱིས་རང་འདོད་ཇི་བཞིན་ཤིང་ནགས་བྲེག་གཅོད་བྱས་པ་དང་ཐ་ན་རྩ་བཀོག་བཏང་སྟབས། དེང་གི་དུས་སུ་སྐྱེ་དངོས་ཀྱི་རིགས་ལ་སྲུང་སྐྱོབ་བྱེད་པའི་ལས་བྱ་མི་གཉེར་ཐབས་མེད་དུ་གྱུར་པ་ལྟ་བུ་ལགས། དེ་དང་རིགས་འདྲ་བའི་སྣང་ཚུལ་སྐད་རིགས་ཀྱི་ཐད་ལ་ཡང་ཐོན་མྱོང་ཡོད་དེ། དཔེར་ན། ཝེལ་ཧྲིའི་སྐད་རིགས་ལྟ་བུ། འདས་ཟིན་པའི་དུས་རབས་འགའ་ཞིག་གི་ནང་དུ་དབང་སྒྱུར་པ་བཙན་ཤེད་ཆེ་བའི་ཁ་ཤུགས་འོག་ཝེལ་ཧྲིའི་རྒྱལ་ཁབ་ཀྱི་ཁོངས་སུ་ཡང་ཡུལ་དེའི་ཡུལ་མིས་མི་རབས་ནས་མི་རབས་ཀྱི་བར་དུ་བེད་སྤྱོད་བྱས་པའི་ཕ་སྐད་ཤོད་མི་ཆོག་པ་དང་། སློབ་གྲྭའི་ནང་དུ་ཝེལ་ཧྲིའི་སྐད་ཡིག་སློབ་ཁྲིད་བྱས་མི་ཆོག་པའི་བཀའ་གཙིགས་བཀྲམས་སྟབས། ད་ལྟ་གཞོན་སྐྱེས་མང་ཆེ་བས་རང་གི་ཕ་སྐད་ཤོད་མི་ཤེས་པའི་གནས་སུ་གྱར་བ་ལྟ་བུ་ཡིན། དེས་ན་གཏོར་སྐྱོན་ཕོག་སླ་བ་ནི་སྐད་རིགས་དང་རི་དྭགས་རྩི་ཤིང་སོགས་ཀུན་ལ་མངའ་བའི་ཁྱད་ཆོས་ཡིན་པ་དང་། གཏོར་སྐྱོན་འབྱུང་ཁུངས་ཀྱི་ཐད་ནས་བཤད་ན། གཅིག་ནི་རང་བྱུང་ཁམས་ཀྱི་གནོད་འཚེ་ཡིན་པ་དང་། གཞན་ཞིག་ནི་སྐྱེ་བོའི་དམིགས་སུ་བཀར་བའི་གཏོར་སྐྱོན་ཡིན།
       གསུམ། འཕོ་འགྱུར་གྱི་གནས་ལུགས་དང་ལྡན་པ།
       འདི་ན་བརྗོད་བཞིན་པའི་འཕོ་འགྱུར་ནི་རིགས་རྒྱུད་གཅིག་ནས་གཞན་ཞིག་ཏུ་འཕོ་ཞིང་འགྱུར་བ་སྟེ།དབྱིན་ཇིའི་སྐད་ཀྱི་ནང་དུ་“shift”དང་། རྒྱ་སྐད་དུ་“转用”ཞེས་པ་དང་དོན་གྱི་འཇུག་ཚུལ་གཅིག་པ་ཡིན། དེ་ཡང་འདི་སྐད་ཅེས་ཐོས་ཏེ། རི་དྭགས་སྲུང་སྐྱོབ་བྱེད་པའི་བརྒྱུད་རིམ་ནང་འབྲོག་པ་ཚོས་སེམས་ཁྲལ་ཆེ་ཤོས་བྱེད་པའི་དོན་གཅིག་ནི་འབྲོང་ཕོ་ཡིན་པར་གསུངས་ཤིང་། འབྲོང་གི་ཚེ་སྲོག་ལ་གནོད་སྐྱོན་གཏང་ན་རྒྱལ་ཁྲིམས་དང་འགལ་བའི་བྱ་བྱེད་ཅིག་ཡིན་པས་རྒྱུན་དུ་འབྲོང་གི་རིགས་རང་གར་མི་འཇོག་ཀ་མེད་ལགས། འོན་ཀྱང་གལ་སྲིད་འབྲི་ཁྱུ་ཡི་དཀྱིལ་ལ་འབྲོང་ཕོ་ཤོར་ན། འབྲོང་དེས་འབྲི་འཁྲིད་ནས་གར་སོང་ཆ་མེད་དུ་འགྲོ་གི་འདུག་ཟེར། དེ་བཞིན་བོད་མིས་ས་ག་ཟླ་བ་སོགས་ཚེས་བཟང་དུས་བཟང་ལ་ཉ་ཚེ་ཐར་གཏོང་བ་ནི་དགེ་བའི་ལས་ཤིག་ཡིན་སྲིད་ཀྱང་། ལག་ཏུ་ཐེབས་ཚད་བོད་ཀྱི་གཙང་ཆུའི་ནང་དུ་གློད་ན། ཡུལ་འདིར་གཞིས་ཆགས་པའི་ཉ་རིགས་ལ་འཕོ་འགྱུར་བྱུང་སྟེ། མཐའ་མ་ཡུལ་དེ་གའི་ཉ་རིགས་ཀྱི་རྒྱུད་སྟོང་ཉེན་ཡོད་པར་གྲགས། དེ་དང་འདྲ་བར་སྐད་རིགས་ཀྱང་གཅིག་མཚུངས་ཡིན་ཏེ། རང་གི་སྐད་རིགས་ལ་གཅེས་འཛིན་དང་བདག་སྐྱོང་།བེད་སྤྱོད་བཅས་བྱས་ཤིང་། ལུགས་དང་མཐུན་པའི་སྒོ་ནས་སྐད་རིགས་གཞན་དག་ལས་མིང་བརྡ་འདྲེན་པ་སོགས་བྱས་ན། རང་གི་ཕ་སྐད་དེ་ཉམས་མེད་འཕེལ་རྒྱས་འགྲོ་ཐུབ་པ་སྟེ། དཔེར་ན། སྔོན་བྱོན་བོད་ཀྱི་མཁས་པ་ཚོས་རྒྱ་དཀར་ནག་གི་སྐད་རིགས་སོགས་ལས་རིག་པའི་གནས་དང་རིགས་པའི་གཞུང་ལུགས་བོད་ཀྱི་སྐད་ཡིག་ཏུ་ཡིག་སྒྱུར་གནང་བ་དང་དུས་མཚུངས་སུ་བོད་ཀྱི་སྐད་ཡིག་གི་ནང་དུ་མི་རིགས་གཞན་གྱི་སྐད་རིགས་མིང་བརྡ་མི་ཉུང་བ་ཞིག་ནང་འདྲེན་བྱས་པ་ལྟ་བུ་ལས་ར་སྤྲོད་ཐུབ། འོན་ཀྱང་ལེགས་ཉེས་དང་རུང་མིན་བླང་དོར་གྱི་བསམ་གཞིག་སྤངས་ནས་རང་འདོད་ཇི་བཞིན་སྐད་རིགས་གཞན་དག་གི་མིང་བརྡ་དང་ཚིག་དུམ་སོགས་གང་བྱུང་དུ་བེད་སྤྱོད་བྱེད་པ་སྟེ། དཔེར་ན། དུས་དང་རྣམ་པ་ཀུན་དུ་སྐད་ར་མ་ལུག་ཤོད་པ་སོགས་བྱས་ན། ནམ་ཞིག་རང་གི་ཕ་སྐད་དེ་སྐད་རིགས་གཞན་ཞིག་ཏུ་འཕོ་འགྱུར་འགྲོ་བ་ནི་དོགས་པའི་གནས་ལས་བྲལ། སྐད་རིགས་འཕོ་འགྱུར་ཐད་ཀྱི་མཚན་གཞི་ཅུང་ཟད་ལེགས་པ་ཞིག་ནི་མན་ཇུའི་སྐད་ཡིན་ཏེ། ལོ་རྒྱུས་ཐོག་སྐད་རིགས་དེ་བཞིན་ཀུན་གྱིས་སྦྱོང་སྤྱོད་བྱ་འདོད་པའི་སྐད་རིགས་གསོན་ཤུགས་ཅན་ཞིག་ཡིན་ཡང་། རང་སྐད་ལ་བདག་སྐྱོང་ལེགས་པོ་བྱ་མ་ཐུབ་སྟབས་ད་ལྟ་མན་ཇུ་བ་མང་ཆེ་བས་ཐོན་སྐྱེད་དང་འཚོ་བའི་ནང་དུ་བེད་སྤྱོད་བྱེད་པའི་སྐད་རིགས་དེ་མན་ཇུའི་སྐད་ནས་རྒྱ་སྐད་ལ་འཕོ་འགྱུར་བྱུང་བ་བཞིན་ནོ། །
གཉིས་པ། སྐད་རིགས་དང་རྩི་ཤིང་དུད་འགྲོའི་དབར་གྱི་ཐུན་མིན་ཁྱད་ཆོས།
       འཇིག་རྟེན་ཐོག་གི་དངོས་པོ་མི་འདྲ་ཕན་ཚུན་གཤིབ་བསྡུར་བྱས་ན། དེ་དག་ཀུན་ལ་ཐུན་མོང་གི་ཁྱད་ཆོས་ཡོད་པ་མ་ཟད། ཐུན་མོང་མ་ཡིན་པའི་གནས་ཀྱང་ཡོད་པ་ཇི་བཞིན་དུ་སྐད་རིགས་དང་རྩི་ཤིང་དུད་འགྲོའི་དབར་གྱི་གནས་ལུགས་ཀྱང་དེ་ལྟར་ཡིན། དེ་ཡང་ནང་ཚན་ཆུང་ཆུང་རེ་གཉིས་ལ་དབྱེ་ནས་བཤད་ན།
       གཅིག སྲོག་ཡོད་མེད་ཀྱི་ཁྱད་པར།
       དུས་རབས་བཅུ་དགུ་པའི་ནང་དུ་འཕེལ་འགྱུར་སྨྲ་བའི་རིག་པ་གསར་དུ་གཏོད་ཐུབ་པ་དང་སྦྲགས།བརྡ་སྤྲོད་རིག་པ་སྨྲ་བའི་མཁས་པའི་ཁྲོད་དུ་“སྐད་རིགས་ཀྱི་ཚེ་སྲོག་”ཅེས་པའི་བརྗོད་སྲོལ་ཞིག་དར་ཏེ་སྐད་རིགས་ཀྱང་སྐྱེ་དངོས་ཀྱི་རིགས་དང་དུད་འགྲོའི་རིགས་སོགས་དང་འདྲ་བར་སྐྱེ་འཆིའི་ཚེ་སྲོག་གི་བརྒྱུད་རིམ་ལྡན་པར་བཞེད་པ་མ་ཟད། མི་དང་དུད་འགྲོའི་རིགས་ཇི་བཞིན་སྐད་རིགས་ཀྱང་སྐྱེས་ཤིང་འཚར་བ། མཐའ་མ་ཚེ་ཡི་བཀོད་པ་རྫོགས་པ་བཅས་ཀྱི་བརྒྱུད་རིམ་གྱི་ནང་དུ་ནད་གཞི་ཕོག་པ་སོགས་ཉེར་འཚེ་ལས་གཡོལ་དཀའ་བར་བཞེད་པ་དང་། སྐད་རིགས་འཕེལ་རྒྱས་འགྲོ་བའི་བརྒྱུད་རིམ་གྱི་ནང་དུ་སྐད་རིགས་གསར་པ་འཕེལ་འགྱུར་བྱུང་བ་ནི་སྐད་རིགས་ཕན་ཚུན་འགྲན་རྩོད་ཀྱི་ནང་དུ་ཞུགས་པའི་འབྲས་བུ་ཞིག་ཡིན་པ་དང་། སྐད་རིགས་འགའ་ཞིག་གི་སྐད་རྒྱུན་སྟོང་བ་དང་སྐད་རིགས་གཞན་དག་གི་སྐད་རྒྱུན་སྲིང་ཐུབ་པ་ནི་རང་བྱུང་ཁམས་སུ་“སྟོབས་ལྡན་གསོན་ཐུབ་”[4]ཀྱི་ཆོས་ཉིད་དང་མཐུན་པར་འདོད། རང་རེའི་རྒྱལ་ཁབ་ལྟ་བུར་མཚོན་ན་སྔོན་ནས་ད་བར་ཏར་ཝེན་གྱི་འཕེལ་འགྱུར་རིག་པའི་ཤུགས་རྐྱེན་ཆེས་ཆེར་ཐེབས་པའི་རྒྱལ་ཁམས་ཤིག་ཡིན་པས། བརྡ་སྤྲོད་རིག་པ་སྨྲ་བའི་མཁས་པ་མང་ཆེ་བ་དང་། ལྷག་པར་དུ་ཆབ་སྲིད་བརྡ་སྤྲོད་རིག་པ་སྨྲ་བའི་མཁས་པ་ཚོས་སྐད་རིགས་ལ་སྐྱེ་རྒ་ན་འཆིའི་བརྒྱུད་རིམ་ཡོད་པར་བཞེད་པ་དང་། སྐད་རྒྱུན་སྟོང་བ་ལྟ་བུ་ནི་འཕེལ་འགྱུར་གྱི་ཆོས་ཉིད་ལྡོག་ཏུ་མེད་པ་ཞིག་ཡིན་པས་དེ་ནི་རང་བྱུང་ཁམས་ཀྱི་གནས་ལུགས་དང་མཐུན་ཞིང་དངོས་པོའི་རིགས་ཀྱི་འཕེལ་འགྱུར་དང་མཐུན་པ་ཞིག་ཡིན་པར་འདོད་ཀྱང་། ད་ལྟ་མཁས་པ་མི་ཉུང་བ་ཞིག་གིས་བརྟག་དཔྱད་དང་ཞིབ་འཇུག་དཔྱིས་ཕྱིན་པ་བྱས་པའི་འབྲས་བུ་ལྟར་ན། སྐད་རིགས་དང་གཅན་གཟན་རི་དྭགས་རྩི་ཤིང་མེ་ཏོག་སོགས་ཀྱི་དབར་ལ་ངོ་བོའི་ཁྱད་པར་ཡོད་པ་ཤེས་ཏེ། སྐད་རིགས་གང་འདྲ་ཞིག་ཡིན་ཡང་དེར་རང་ལ་བདག་པའི་སྲོག་མེད་པ་དེ་ཡིན་ཞིང་། གལ་སྲིད་རབ་རྟོག་གི་རྣམ་པའི་ཐོག་ནས་སྐད་རིགས་ཤིག་ལ་སྲོག་ཡོད་པར་གྲགས་ན། དེ་ནི་སྐད་རིགས་དེ་ཤོད་མཁན་གྱི་སྐྱེ་བོའི་ཚོགས་དང་སྐྱེ་བོ་དེ་དག་ལ་མངའ་བའི་ཚེ་སྲོག་ཡིན། སྐད་རིགས་ནི་སྐྱེ་བོའི་ཚོགས་ལ་བརྟེན་ཅིང་བསྙེས་ནས་གནས་པའི་དངོས་པོ་ཞིག་ཡིན་ཕྱིར་རང་ཚུགས་སུ་གནས་ཐུབ་པའི་དངོས་པོ་ཞིག་མ་ཡིན་པ་དང་། སྐད་རིགས་ཤིག་ཤོད་མཁན་གྱི་སྐྱེ་བོ་ཡོད་དོ་ཅོག་གི་ཚེ་ཡི་འདུ་བྱེད་རྫོགས་པ་དང་། ཡང་ན་སྐད་རིགས་དེ་ཤོད་ཐུབ་པའི་ནུས་པ་ཉམས་ན། སྐད་རིགས་དེའི་ཚེ་སྲོག་ཀྱང་སྟོང་བ་ནི་སྐད་རྒྱུན་སྟོང་བ་ཞེས་པའི་དོན་གྱི་འཇུག་ཚུལ་གཙོ་བོ་དེ་ཡིན་ཏེ། སྐད་རིགས་ཤིག་ཤོད་ཐུབ་མཁན་གྱི་སྐྱེ་བོ་གཅིག་ཀྱང་ལྷག་མེད་ན་སྐད་རིགས་དེའི་སྐད་རྒྱུན་ཡང་སྟོང་ཟིན་པས་ད་ལྟ་འགྲོ་བ་མིའི་རིགས་ཀྱི་སྐད་རིགས་ཀྱི་ཐོབ་ཐང་གི་སྐོར་ལ་གླེང་མོལ་བྱེད་སྐབས་མཁས་པ་དང་སྐྱེ་བོ་དཀྱུས་མ་མང་ཆེ་བས་སྐད་རིགས་ལ་མཐོང་ཆུང་བྱེད་པ་ནི་སྐད་རིགས་དེ་ཤོད་མཁན་གྱི་སྐྱེ་བོར་མཐོང་ཆུང་བྱས་པར་བཞེད། དེ་ཡང་ཡིན་ཏེ། འགྲོ་བ་མིའི་རིགས་ཀྱི་ལོ་རྒྱུས་ཐོག་སྐད་རིགས་འབོར་ཆེན་ཞིག་གི་སྐད་རྒྱུན་སྟོང་བ་མཁས་པ་ཀུན་གྱིས་ཞལ་བཞེས་གནང་མུས་ཀྱང་། སྐད་རིགས་གསར་པ་གསར་རྐྱང་ཞིག་ཐོན་པ་དང་ཡང་ན་སྐད་རིགས་ཤིག་ཤི་ལོག་བརྒྱབ་པ་སོགས་ཀྱི་སྐོར་ལ་ད་བར་སྒྲུབ་རྟགས་ཁ་གསལ་འགོད་ཐུབ་མཁན་མེད།[5] དེ་ལས་རྒྱབ་ཏུ་ཕྱོགས་པ་ནི་དངོས་པོའི་རིགས་གཞན་དག་ཡིན་ཏེ། རི་དྭགས་དང་། གཅན་གཟན། རྩི་ཤིང་། མིའི་རིགས་སོགས་གང་འདྲ་ཞིག་ཡིན་ཡང་དེ་དག་སོ་སོར་སྲོག་རེ་ཡོད་པ་ནི་ཀུན་གྱིས་མཁྱེན་གསལ་ལྟར་ལགས། ཕྱི་མ་དེ་དག་གི་ངོས་ནས་བཤད་ན། དབུགས་རྒྱུན་མ་ཆད་ན་ཚེ་སྲོག་གི་རྒྱུན་ཡང་སྐྱོང་མུས་ཡིན། འོན་ཀྱང་སྐད་རིགས་ལ་དབུགས་རྒྱུན་མེད། དེས་ན་སྐད་རིགས་དང་འཇིག་རྟེན་ཐོག་གི་རྩི་ཤིང་དུད་འགྲོ་སོགས་དབར་ཀྱི་ཁྱད་པར་ཆེས་འབུར་དུ་ཐོན་པ་ནི་ཕྱི་མ་དེ་དག་ལ་སྲོག་ཡོད་ཀྱང་སྐད་རིགས་ལ་སྲོག་མེད་པ་དེ་ཡིན།
       གཉིས། བེད་སྤྱོད་ལས་བྱུང་བའི་འབྲས་བུའི་ཁྱད་པར།
       ད་ལྟ་ང་ཚོས་ཁོར་ཡུག་སྲུང་སྐྱོབ་ཀྱི་ཐད་ལ་ནན་བཤད་བྱེད་སྐབས། རྩི་ཤིང་གང་བྱུང་དུ་བྲེག་གཅོད་མི་རུང་བ་དང་། ས་འོག་གི་ཆུ་བོ་གང་བྱུང་དུ་འདོན་མི་རུང་བ་སོགས་ཀྱི་ཐད་ལ་ནན་བཤད་བྱེད་ཀྱིན་ཡོད་དེ། དེ་ལས་རྒྱབ་ཏུ་ཕྱོགས་ན་རྩི་ཤིང་རྩ་སྟོང་དུ་འགྲོ་བ་དང་ཆུ་རྒྱུན་ཆད་པ་སོགས་ཀྱི་གནས་ཚུལ་ལྷག་གི་ཡོད། གལ་སྲིད་ཁོར་ཡུག་ལ་གཏོར་སྐྱོན་ཤོར་ན་གནས་དེར་འཚོ་གནས་བྱེད་བཞིན་པའི་སྐྱེ་བོའི་ཚོགས་སམ་མི་རིགས་སོགས་ལ་གྱོང་གུན་ཕོག་པ་མ་ཟད། དེ་དང་ཉེ་བར་འཁོར་བའི་སེམས་ཅན་གཞན་དག་དང་རྩི་ཤིང་སོགས་ཀུན་གྱི་ཚེ་སྲོག་དང་འཚར་ལོངས་ལ་ཉེན་ཁ་ཆེན་པོ་ཡོད་པས་མི་རིགས་དཀར་ནག་གི་དབྱེ་བ་མེད་པར་ཀུན་གྱིས་དོ་སྣང་བྱེད་ཀྱི་ཡོད། དེ་དང་མི་འདྲ་བ་ནི་སྐད་རིགས་ཡིན་ཏེ། སྐད་རིགས་ཀྱི་བདག་སྐྱོང་དང་རྩི་ཤིང་རི་དྭགས་སོགས་ཀྱི་བདག་སྐྱོང་དབར་ལ་ངོ་བོའི་ཁྱད་པར་ཡོད་པ་ནི། རི་དྭགས་དང་། ཆུ། རྩི་ཤིང་སོགས་ཡིན་ན། མིའི་རིགས་ལ་“དབང་བའི་”ནོར་བུ་མེད་དུ་མི་རུང་བ་ཞིག་ཏུ་བརྩིས་ནས་གང་བྱུང་དུ་སྔོག་འདོན་མི་བྱེད་པར་བདག་སྐྱོང་བྱས་ན། དམིགས་པའི་དོན་ལ་འབྲས་བུ་སྨིན་ཐུབ་པ་དང་། ཐ་ན་རིགས་རྒྱུད་སྟོང་ལ་ཉེ་བའི་རྩི་ཤིང་དང་རི་དྭགས་སོགས་ཡིན་ཡང་དེའི་རིགས་འདེབས་འཛུགས་དང་གསོ་ཚགས་བྱས་ན་རིགས་རྒྱུད་མི་སྟོང་བ་ཞིག་ཡོང་ཐུབ་ཀྱང་། སྐད་རིགས་ཀྱི་སྣང་ཚུལ་ནི་དེ་དང་མི་འདྲ་སྟེ། སྐད་རིགས་ཤིག་ཉམས་མེད་གནས་དགོས་ན་དུས་དང་རྣམ་པ་ཀུན་དུ་བེད་སྤྱོད་བྱེད་དགོས་པ་ལས་རིན་ཆེན་ཞིག་དང་འདྲ་བར་བང་མཛོད་ཀྱི་ནང་དུ་བཅུག་ནས་སྐད་རིགས་དེའི་འཕེལ་རྒྱས་ལ་ཕན་པ་ཏིལ་འབྲུ་ཙམ་ཡང་བསྐྲུན་མི་ཐུབ། སྤྱིར་ན་རྒྱུན་དུ་ང་ཚོས་སྐད་རིགས་ནི་མིའི་རིགས་སྤྱི་ལ་དབང་བའི་ནོར་བུ་ཞིག་དང་མིའི་རིགས་ཀྱི་ཡར་ཐོན་དང་ཤེས་དཔལ་ལ་ནུས་པ་བརྗོད་ཀྱིས་མི་ལངས་པ་ལྡན་ཚུལ་འཛད་མེད་དུ་བརྗོད་ཀྱིན་ཡོད་ཀྱང་། སྐད་རིགས་མི་ཉུང་བ་ཞིག་ཉམས་གུད་དུ་ཤོར་བ་དང་སྐད་རྒྱུན་སྟོང་བ་སོགས་ཀྱི་གནད་དོན་ལྷག་པ་ནི་སྐད་རིགས་དེ་དག་བེད་སྤྱོད་བྱེད་མཁན་གྱི་སྐྱེ་བོའི་རྒྱུད་སྟོང་བ་མ་ཡིན་པར་སྐྱེ་བོ་དེ་དག་སྔར་བཞིན་འཇིག་རྟེན་ཐོག་ཏུ་མི་ཟས་ཟ་ཞིང་འཚོ་གནས་བྱེད་བཞིན་ཡོད་ཀྱང་ཁོང་ཚོས་རང་གི་སྐད་རིགས་དེ་བེད་སྤྱོད་བྱེད་མཚམས་བཞག་པའི་འབྲས་བུ་ཞིག་ཡིན།[6] དེས་ན་སྐྱེ་དངོས་རིགས་དང་དུད་འགྲོའི་རིགས་ལ་སྲུང་སྐྱོང་བྱ་འདོད་ན། དེ་དག་རང་སོར་འཇོག་རུང་ཡང་། སྐད་རིགས་ལ་བདག་སྐྱོང་བྱ་འདོད་ན། དུས་དང་རྣམ་པ་ཀུན་དུ་བེད་སྤྱོད་བྱེད་དགོས་པ་ནི་དེ་གཉིས་ཀྱི་གཞི་རྩའི་ཁྱད་པར་གཉིས་པ་དེ་ཡིན།
       གསུམ། བདག་སྐྱོང་གི་དམིགས་དོན་གྱི་ཁྱད་པར།
       སྤྱིར་ན་རྩི་ཤིང་རི་དྭགས་སོགས་ལ་བདག་སྐྱོང་བྱེད་པ་ནི་འགྲོ་བ་མིའི་རིགས་འཚོ་གནས་བྱེད་བཞིན་པའི་ཁོར་ར་ཁོར་ཡུག་ལ་གཏོར་སྐྱོན་མི་ཡོང་བའི་ཆེད་དུ་ཡིན་པ་དང་། སྐད་སྣ་མི་འདྲ་བར་བདག་སྐྱོང་དང་རྒྱུན་སྲིང་། འཕེལ་རྒྱས་བཅས་བྱེད་པ་ནི་མིའི་རིགས་ཀྱི་མེས་པོ་ཚོས་གསར་གཏོད་བྱས་ཤིང་རྒྱུན་བསྲིང་པའི་ཤེས་དཔལ་སྲོལ་རྒྱུན་རྣམས་ཉམས་མེད་རྒྱུན་འཁྱོངས་ཡོང་ཕྱིར་ཡིན་ཞེས་པ་ནི་ཡོངས་སུ་གྲགས་པའི་མཚར་གཏམ་ཞིག་ཡིན། དེར་གཞིགས་ན། སྐྱེ་ཁམས་ཁོར་ཡུག་དང་རྩི་ཤིང་རི་དྭགས་ཀྱི་བདག་སྐྱོང་དང་། སྐད་རིགས་བདག་སྐྱོང་སོགས་ཀྱི་ཐད་ལ་བྱེད་སྒོ་སྤེལ་ཞིང་ལས་དོན་གཉེར་བའི་མཐར་གཏུགས་ཀྱི་དམིགས་དོན་ནི་འགྲོ་བ་མིའི་རིགས་ཁོ་ནའི་ཆེད་དུ་ཡིན་ཏེ། མིའི་རིགས་ཁོ་ནར་བདེ་སྐྱིད་བསྐྲུན་ཕྱིར་ཡིན་པ་ལས་རྩི་ཤིང་དང་རི་དྭགས།སྐད་རིགས་སོགས་ཀྱི་ཆེད་དུ་མིན། བྱེ་བྲག་ཏུ་སྐྱེ་བོའི་ཚོགས་ཀྱིས་རྩི་ཤིང་དུད་འགྲོ་དང་སྐད་རིགས་ལ་བདག་སྐྱོང་བྱེད་པའི་དམིགས་དོན་ལ་བསམ་གཞིགས་བྱས་ན། རི་དྭགས་རྩི་ཤིང་སོགས་ནི་ཀུན་ལ་བདག་ཅིང་ཀུན་གྱིས་སྐྱབས་བཅོལ་ཡུལ་དང་འཚོ་རྟེན་འཚོལ་ཡུལ་ཡིན་སྟབས། དེ་དག་ལ་སྲུང་སྐྱོབ་བྱས་ནས་སྔར་ཡོད་ཇི་བཞིན་གནས་པ་བྱེད་པ་ནི་མིའི་རིགས་ཀྱི་སྐྱིད་ལ་འདོད་པའི་དམིགས་དོན་འགྲུབ་ཕྱིར་ཡིན་ཡང་། སྐད་རིགས་ལ་སྲུང་སྐྱོབ་དང་རྒྱུན་སྲིང་བྱེད་སྐབས་ཀྱི་དམིགས་དོན་དེ་ལྟ་བུ་མིན་ཏེ། སྤྱིར་ན་སྐད་རིགས་ལ་ལེགས་ཉེས་དང་། འཕེལ་རྒྱས་ཆེ་ཆུང་སོགས་ཀྱི་ཁྱད་པར་མེད་ལ། སྐད་རིགས་ཡོད་དོ་ཅོག་སྤྱི་ནོར་ཡིན་པར་ང་ཚོས་རྒྱུན་དུ་ཤོད་མུས་དང་། རྒྱུན་དུ་སྐད་རིགས་སྣེ་མང་མཉམ་གནས་ཀྱི་གལ་ཆེ་ཚུལ་དང་། སྐད་ཀྱི་རིགས་མི་འདྲ་བར་ལྡན་པའི་རིན་ཐང་སོགས་ཀྱི་ཐད་ལ་ནན་བཤད་བྱ་ཁུལ་ཡིན་ཡང་། དོན་དངོས་ལག་ལེན་གྱི་ཁྲོད་དུ་རང་གི་ཕ་སྐད་དང་། ཡང་ན་རྒྱལ་ཁབ་སྤྱི་སྤྱོད་སྐད་དེ་ཨང་དང་པོ་དང་ལེགས་ཤོས་སུ་ངོས་འཛིན་བྱེད་ཀྱི་ཡོད་པས། བབ་དང་བསྟུན་ནས་སྐྱེ་བོའི་ཚོགས་ཀྱི་སྐད་རིགས་སྲུང་སྐྱོབ་དང་བདག་སྐྱོང་སོགས་ཀྱི་སྐོར་ལ་བརྗོད་སྐབས་ཀྱང་དམིགས་དོན་གཙོ་བོའམ་བརྗོད་གཞི་གཙོ་བོ་ནི་རང་གི་ཕ་སྐད་ལ་བདག་སྐྱོང་དང་། རྒྱུན་སྲིང་། གོང་འཕེལ་བཅས་བྱ་ཕྱིར་ཡིན་པ་ལས་འགྲོ་བ་མིའི་རིགས་ཀྱི་སྐད་རིགས་ཡོད་དོ་ཅོག་ལ་བདག་སྐྱོང་དང་རྒྱུན་སྲིང་ཡོང་ཕྱིར་མ་ཡིན། དེ་ཡང་མཚན་གཞི་ཞིག་བཞག་ནས་བཤད་ན། ད་ལྟ་མཉམ་འབྲེལ་རྒྱལ་ཚོགས་ཀྱི་ཡིག་ཆའི་མ་ཟིན་འབྲི་སྐབས་སྐད་རིགས་དྲུག་བེད་སྤྱོད་བྱེད་ཀྱིན་ཡོད་ཀྱང་སྐད་རིགས་དེ་དག་གི་སྤྱོད་མཁོ་ཆེ་ཆུང་མི་འདྲ་བས། ཅུང་ཟད་ཉམས་ཞན་གྱི་གནས་སུ་ལྷུང་བའི་སྐད་རིགས་དེ་དག་གི་བདག་པོས་རང་གི་སྐད་རིགས་ཀྱི་ཐོབ་ཐང་མཐོར་འདེགས་བྱ་ཕྱིར་བྱ་སྤྱོད་འདྲ་མིན་སྤེལ་བཞིན་ཡོད། དེ་ཡང་ཡིན་ཏེ། གལ་སྲིད་སྐད་རིགས་ཡོད་དོ་ཅོག་འདྲ་མཉམ་ཡིན་ན། མཉམ་འབྲེལ་རྒྱལ་ཚོགས་ཀྱི་ཁོངས་མི་ཡོད་དོ་ཅོག་གི་སྐད་རིགས་རྣམས་འདྲ་མཉམ་གྱི་ཐོག་ནས་བེད་སྤྱོད་མི་བྱེད་པ་ཅི་ཡིན། དེས་ན་སྐད་རིགས་སྲུང་སྐྱོབ་དང་བདག་སྐྱོང་། རྒྱུན་སྲིང་བཅས་ཀྱི་སྐོར་ལ་གླེང་མོལ་བྱེད་སྐབས། མཐར་གཏུགས་ནས་བཤད་ན། རང་གི་ཕ་སྐད་ལ་སྲུང་སྐྱོབ་དང་ཕ་སྐད་རྒྱུན་སྲིང་ཡོང་བ་དམིགས་དོན་དུ་བཟུང་བ་ཤས་ཆེ། དེ་ཡང་ཡིན་ཏེ། སྐད་རིགས་གཞན་དག་ཚང་མ་མིང་གི་ལྷག་མར་སོང་ཡང་རང་གི་ཕ་སྐད་ཉམས་མེད་རྒྱུན་བསྲིང་ཐུབ་ན་རང་དོན་འགྲུབ་ཐུབ་པ་མ་ཟད། རང་གི་ཤེས་དཔལ་ཉམས་མེད་དུ་གནས་ཐུབ་པར་བཞེད་པ་ནི་འཛམ་གླིང་སྐྱེ་བོ་ཀུན་གྱི་བསམ་བློ་གཏོང་སྟངས་ཤིག་ཡིན།
       བཞི། དོ་སྣང་དང་ཐུགས་ཁུར་བྱེད་མཁན་གྱི་ཁྱད་པར།
       ད་ལྟ་ཕྱི་ཡི་འཇིག་རྟེན་ཁམས་ཀྱི་གཏོར་སྐྱོན་ལས་བྱུང་བའི་མཇུག་འབྲས་ལ་ཤེས་རྟོགས་ཕྲན་ཙམ་ཡོད་པའི་སྐྱེ་བོ་ཞིག་ཡིན་ན། དེས་རང་གི་གཅེས་ཕྲུག་དང་ཉེ་ལའི་ཉེ་རྒྱུད། སྤུན་གྲོགས་སོགས་ཀུན་ལ་དེ་དག་ལ་བདག་སྐྱོང་དང་གཅེས་འབྲས་བྱ་དགོས་པར་ཤོད་པ་དང་། དེ་དང་དུས་མཚུངས་སུ་སྲིད་གཞུང་དང་སྲིད་གཞུང་ཐད་གཏོགས་ཀྱི་ལས་ཁུངས། དེ་བཞིན་སྲིད་གཞུང་ཐད་གཏོགས་མ་ཡིན་པའི་ལས་ཚན་མི་ཉུང་བ་ཞིག་གིས་དེའི་ཐད་ལ་བྱ་སྤྱོད་སྤེལ་ཏེ་འཇིག་རྟེན་ཐོག་གི་སྐྱེ་བོ་ཡོད་དོ་ཅོག་གི་དོ་ཁུར་དང་གཙིགས་མཐོང་རག་ཐབས་བྱས་པ་བརྒྱུད། དམིགས་པའི་དོན་ལ་འབྲས་བུ་སྨིན་ཏེ་ད་ལྟ་མཐོ་ས་རྒྱལ་ཁབ་དང་ཡུལ་ཕྱོགས་ཁག་གི་སྲིད་གཞུང་གིས་འགྲོ་གྲོན་འབོར་ཆེན་ཞིག་གཏོང་བ་དང་དམའ་ས་སྐྱེ་བོ་དཀྱུས་མ་མང་ཆེ་བས་སྐྱེ་དངོས་སྣེ་མང་དང་འཛམ་གླིང་གི་སྔོ་ལྗང་མི་ཉམས་རྒྱུན་བསྲིང་གི་ཆེད་དུ་བྱ་སྤྱོད་སྤེལ་བཞིན་ཡོད་དེ། དཔེར་ན། དུས་སྐབས་ཤིག་གི་རིང་ལ་བོད་ཀྱི་བྱང་ཐང་ཁུལ་དུ་རི་དྭགས་འབོར་ཆེན་བསད་པ་བརྒྱུད། འབྲོང་གི་འབོར་ཚད་དང་གཙོད་ཀྱི་འབོར་ཚད་སོགས་ཉམས་ཞན་དུ་གྱུར་བ་ནི་སྐྱེ་བོའི་ཚོགས་ཀྱི་མིག་མཐོང་ལག་ཟིན་གྱི་སྣང་ཚུལ་ཞིག་ཆགས་པས། འཛམ་གླིང་ཡོངས་ཀྱིས་བྱང་ཐང་ཁུལ་གྱི་རི་སྐྱེས་སྲོག་ཆགས་ནི་འཛམ་གླིང་སྐྱེ་བོ་ཀུན་ལ་བདག་པའི་འདུ་ཤེས་ཤིག་འཛིན་ནས་དེ་དག་གི་སྲུང་སྐྱོབ་དང་བདག་སྐྱོང་གི་ཆེད་དུ་ལས་ཀ་མང་པོ་ཞིག་བྱས་པ་དང་། ལྷག་པར་དུ་ཀྲུང་གོའི་སྲིད་གཞུང་གིས་མ་དངུལ་འབོར་ཆེན་ཞིག་བེད་སྤྱོད་བྱས་ནས་བྱང་ཐང་རྒྱལ་ཁབ་སྤྱི་གླིང་གསར་འཛུགས་བྱས་པ་བརྒྱུད། ད་ལྟ་འབྲོང་དང་གཙོད་ཀྱི་འབོར་གྲངས་ཇེ་མང་དུ་འགྲོ་བཞིན་ཡོད།འོན་ཀྱང་སྐད་རིགས་ཀྱི་རྒྱུན་འཛིན་དང་། སློབ་སྦྱོང་། འཕེལ་རྒྱས་བཅས་ཀྱི་སྣང་ཚུལ་ནི་གོང་དུ་གསལ་བ་དེ་དག་དང་མི་འདྲ་སྟེ། སྐད་རིགས་ཀྱི་འགྱུར་བ་ནི་མངོན་གསལ་ཤིན་ཏུ་ཆུང་བའི་འགྱུར་བ་ཞིག་ཡིན་པས་སྐྱེ་བོ་དཀྱུས་མས་འབྲོང་གི་རིགས་རྒྱུད་སྟོང་ཉེན་དུ་ལྷུང་བ་ཤེས་རྟོགས་ཐུབ་པ་ཇི་བཞིན་དེ་མ་ཉིད་དུ་ཚོར་ཤེས་ཐུབ་པ་ཞིག་མ་ཡིན་པ་དང་། སྲིད་གཞུང་གི་ངོས་ནས་བརྗོད་ན། རང་གི་རྒྱལ་ཁབ་ཀྱི་ཁོངས་སུ་སྐད་རིགས་མི་འདྲ་བ་གནས་པ་ལ་ལྟ་སྟངས་མི་འདྲ་ཡོད་དེ། སྲིད་གཞུང་འགའ་ཞིག་གིས་དེ་ནི་ལེགས་པོ་ཡིན་པར་ངོས་འཛིན་ནས་རྒྱུན་བསྲིང་ཡོང་ཕྱིར་བྱ་སྤྱོད་སྤེལ་བཞིན་ཡོད་ཀྱང་།[7] ད་དུང་སྲིད་གཞུང་མི་ཉུང་བ་ཞིག་གིས་དེ་ནི་རྒྱལ་ཁབ་ནང་ཁུལ་དང་མི་རིགས་ཕན་ཚུན་དབར་ལ་ནང་འཁྲུག་འབྱུང་བའི་རྒྱུ་རྐྱེན་ཞིག་ཏུ་ངོས་འཛིན་བྱེད་ཀྱི་ཡོད་པས། ཆེ་ས་འཛམ་གླིང་གི་ཐད་ནས་བཤད་ན། སྐད་རིགས་ལ་དོ་ཁུར་བྱེད་མཁན་གྱི་སྲིད་གཞུང་ཉུང་བ་དང་། ཆུང་ས་སྐྱེ་བོ་དཀྱུས་མའི་ཐད་ནས་བཤད་ན། སྐྱེ་བོ་དཀྱུས་མའི་ཚོགས་ཀྱིས་དོ་ཁུར་མི་ཐོབ་པ་སྟེ། ཧྥན་ཅུན་ཅུན་གྱིས།“དེང་གི་དུས་སུ་སྐྱེ་བོ་རྣམས་ཀྱིས་སྐྱེ་དངོས་སྣེ་མང་དང་སྲོལ་རྒྱུན་དངོས་པོའི་རིག་གནས་ཀྱི་བདག་སྐྱོང་གི་ཐད་ལ་དོགས་པ་མི་བྱེད་དེ། དཀོན་ཞིང་རྩ་ཆེ་བའི་དུད་འགྲོའི་སྲོག་གཅོད་པ་དང་། དཀོན་ཞིང་རིན་ཐང་ཆེ་བའི་ཤིང་སྣ་གཅོད་བྲེག་བྱེད་པ། གནའ་བོའི་རིག་དངོས་གཏོར་སྐྱོན་གཏོང་བ་སོགས་བྱས་ན། གླེང་ཕྱོགས་ཀྱི་རྒོལ་གཏམ་རག་པ་དང་ཡང་ན་ཁྲིམས་ཐོག་གི་ཉེས་ཆད་ཕོག་གི་ཡོད། འོན་ཀྱང་སྐར་ཆ་གཅིག་ཀྱང་ཁ་བྲལ་ཐབས་མེད་པའི་སྐད་རིགས་ལ་ལྷད་སྐྱོན་ཤོར་བ་དང་། སྐད་རྒྱུན་སྟོང་བ། དེ་བཞིན་བརྡ་སྤྲོད་ཀྱི་སྐྱེ་ཁམས་ཀྱི་ངན་འགྱུར་སོགས་ལ་དེ་དང་མཐུན་པའི་སེམས་ཁྲལ་དང་དོ་སྣང་བྱེད་མཁན་མེད།”[8] ཅེས་བཤད་པ་ལྟར་ལགས། དེ་ཡང་ཡིན་ཏེ། ད་ལྟ་སྐད་རིགས་བདེ་འཇགས་ལ་དོ་ཁུར་དང་བསམ་གཞིག་བྱེད་མཁན་ནི་བརྡ་སྤྲོད་རིག་པ་དང་། ཡིག་སྒྱུར། རིག་གནས་སྣེ་མང་གི་ཐད་ལ་ལས་ཀ་བྱེད་བཞིན་པའི་ཤེས་ལྡན་པ་དང་། ཡང་ན་ཉམས་ཞན་གནས་སུ་ལྷུང་པའི་སྐད་རིགས་གང་རུང་ཞིག་བརྒྱུད་ནས་རང་གི་དཔལ་འབྱོར་ཁེ་ཕན་བསྐྲུན་ཐུབ་པའི་སྐྱེ་བོའི་ཚོགས་ཙམ་ལས་སྐྱེ་བོ་དཀྱུས་མ་ཀུན་གྱིས་དེ་ཙམ་དོ་སྣང་མི་བྱེད་དོ། །
       ལྔ། ཉམས་པ་སོར་ཆུད་དང་མི་ཉམས་གོང་འཕེལ་བྱ་ཐབས་ཀྱི་ཁྱད་པར།
       དེ་ཡང་ཏའི་ཆིང་ཞ་ཡིས། “ཉེན་ལྷུང་སྐད་རིགས་དང་། ཉེན་ལྷུང་དུད་འགྲོ་དང་ཉེན་ལྷུང་སྐྱེ་དངོས་ཀྱི་བདག་སྐྱོང་བྱ་ཐབས་ལ་ཁྱད་པར་ཡོད་དེ། ཕྱི་མ་དེ་དག་ཡིན་ན་མིས་བཟོས་པའི་སྲུང་སྐྱོབ་རྭ་བའི་ནང་དུ་བཅུག་ན་རྒྱུན་སྟོང་བ་ལས་གཡོལ་ཐུབ་ཀྱང་། ཉེན་ལྷུང་སྐད་རིགས་ཀྱི་ཐད་ལ་དེ་ལྟར་བྱ་མི་རུང་སྟེ། སྐྱེ་བོ་གང་འདྲ་ཞིག་ཡིན་ཡང་དེས་མི་རིགས་ཤིག་ལ་ཚོད་འཛིན་བྱས་ནས་ཉེན་ཁའི་ནང་དུ་ལྷུང་པའི་ཕ་སྐད་སྲུང་སྐྱོབ་བྱེད་དུ་འཇུག་མི་ཐུབ་པས་སོ། །”[9]ཞེས་གསུངས་པ་ཇི་བཞིན་དུ། སྐད་རིགས་དང་སྐྱེ་དངོས་ཀྱི་མི་ཉམས་གོང་འཕེལ་བྱ་ཐབས་ལ་ངོ་བོའི་ཁྱད་པར་ཡོད་པ་ནི་སྐྱེ་དངོས་ཀྱི་རིགས་དང་དུད་འགྲོའི་རིགས་སོགས་ཡིན་ན། དེ་དག་ཉམས་ཉེན་དུ་ལྷུང་པ་ནི་སྐྱེ་བོའི་ཚོགས་ཀྱི་སྲོག་གཅོད་དང་ཡང་ན་གཏོར་སྐྱོན་ཚབས་ཆེན་ལས་བྱུང་བའི་འབྲས་བུ་ཤས་ཆེ་བས་དེ་དག་ལ་དམིགས་སུ་བཀར་བའི་བདག་སྐྱོང་རྭ་བ་ལྟ་བུ་བསྐྲུན་ན་ཉམས་པ་སོར་ཆུད་དང་མི་ཉམས་གོང་འཕེལ་ཡོང་ཐབས་བྱ་ཐུབ་ཀྱང་། སྐད་རིགས་ལ་དེ་ལྟ་བུའི་སྲུང་སྐྱོབ་དང་མི་ཉམས་གོང་འཕེལ་བྱ་ཐབས་ལག་བསྟར་བྱ་མི་རུང་སྟེ། སྐད་རིགས་ནི་སྐྱེ་བོའི་ཚོགས་དང་སྐར་ཆ་གཅིག་ཀྱང་བྲལ་ཐབས་མེད་པ་ཞིག་ཡིན་པས་དུས་དང་རྣམ་པ་ཀུན་དུ་རྒན་དར་གཞོན་གསུམ་ཀུན་གྱིས་བེད་སྤྱོད་བྱས་ན་གཞི་ནས་གསོན་པོར་གནས་ཐུབ་པ་ཞིག་ཡིན། ད་ལྟ་ང་ཚོས་བརྡ་སྤྲོད་སྐྱེ་ཁམས་རིག་པའི་ཐད་ནས་སྐད་རིགས་ཀྱི་བདེ་སྡུག་ལ་བསམ་གཞིག་བྱེད་སྐབས། སྐད་རིགས་མི་ཉུང་བ་ཞིག་ཉམས་ཉེན་གྱི་གནས་སུ་ལྷུངས་པ་ནི་སྐད་རིགས་དེ་དག་བེད་སྤྱོད་བྱ་མཁན་གྱི་སྐྱེ་བོའི་མི་འབོར་རམ་སྐད་རིགས་མི་འབོར་ཇེ་ཉུང་དུ་སོང་བའི་འབྲས་བུ་ཞིག་ཡིན་པ་དང་། ཉམས་ཞན་གནས་སུ་ལྷུང་པའི་སྐད་རིགས་དེ་དག་ལ་སྲུང་སྐྱོབ་དང་བདག་སྐྱོང་བྱ་འདོད་ན། སྐྱེ་བོའི་ཚོགས་ཀྱིས་དུས་དང་རྣམ་པ་ཀུན་ཏུ་སྐད་རིགས་དེ་དག་བེད་སྤྱོད་བྱ་རྒྱུར་ཞེན་སྐུལ་དང་། སྐད་རིགས་དེ་དག་བེད་སྤྱོད་བྱ་ཕྱིར་མཐུན་རྐྱེན་བསྐྲུན་དགོས་ཏེ། དཔེར་ན། བོད་རང་སྐྱོང་ལྗོངས་སུ་བོད་ཀྱི་སྐད་ཡིག་སྦྱོང་སྤྱོད་སྤེལ་གསུམ་ཡོང་ཕྱིར་1987ལོ་དང་། 1988ལོ། 2002ལོ་བཅས་ལ་བོད་རང་སྐྱོང་ལྗོངས་མི་དམངས་སྲིད་གཞུང་གིས་བོད་རང་སྐྱོང་ལྗོངས་སུ་བོད་ཀྱི་སྐད་ཡིག་སློབ་སྦྱོང་དང་བེད་སྤྱོད། འཕེལ་རྒྱས་ཀྱི་ཐད་ལ་གཏན་འབེབས་དང་དོན་འཁྱོལ་བྱེད་ཕྱོགས་ཀྱི་ཞིབ་སྲོལ་འགྲེམས་བསྒྲགས་བྱས་པ་ལྟ་བུ་ཡིན། དེ་དག་ནི་བོད་ཀྱི་སྐད་ཡིག་དང་ལྷག་པར་དུ་བོད་ཡིག་གི་སྦྱོང་སྤྱོད་སྤེལ་གསུམ་ལ་དམིགས་སུ་བཀར་བའི་སྲོལ་ཞིག་ཡིན་ཞིང་། ཞིབ་སྲོལ་དེ་དག་ལག་བསྟར་བྱས་པ་བརྒྱུད་བོད་ཀྱི་སྐད་ཡིག་གི་སྦྱོང་སྤྱོད་སྤེལ་གསུམ་ལ་ཕན་པ་བླ་ལྷག་བསྐྲུན་ཐུབ་པ་བྱུང་ཡོད། འོན་ཀྱང་བོད་རང་སྐྱོང་ལྗོངས་ཀྱི་ཁོངས་སུ་ཡིག་རིགས་མེད་པའི་མི་རིགས་ལྷོ་པ་དང་མོན་པ་ལྟ་བུ་ཡོད་པ་མ་ཟད། ཁོང་ཚོར་ཡང་རང་གི་ལུགས་དང་མཐུན་པའི་སྐད་རིགས་ཡོད་པ་དང་། སྐད་རིགས་དེ་དག་ཀྱང་ཀྲུང་ཧྭ་མི་རིགས་ཀྱི་སྐད་རིགས་ཡིན་པས་དེ་དག་ལ་བདག་སྐྱོང་ཇི་ལྟར་བྱ་དགོས་སམ། དུད་འགྲོའི་རིགས་ལ་སྲུང་སྐྱོབ་བྱེད་པ་ཇི་བཞིན་དུ་བདག་སྐྱོང་རྭ་བའི་ནང་དུ་བཞག་ན་སྐད་རིགས་དེ་དག་མི་ཉམས་གོང་འཕེལ་ཡོང་ཐུབ་བམ། དེ་ནི་ཅང་མ་ཡིན་ཏེ། སྐད་རིགས་མི་ཉམས་གོང་འཕེལ་ཡོང་ཐབས་བྱ་འདོད་ན། སྐད་རིགས་དེ་བེད་སྤྱོད་བྱེད་མཁན་གྱི་སྐྱེ་བོར་མཐུན་རྐྱེན་བསྐྲུན་དགོས་ཏེ། ཡིག་རིགས་མེད་པའི་མི་རིགས་ཤིག་ཡིན་ཡང་དེ་ནི་སྨྲ་ཤེས་དོན་གོ་བའི་མཚན་ཉིད་ཚང་བའི་འགྲོ་བ་མིའི་རིགས་ཤིག་ཡིན་པས་གཅིག་ནས་ཁོང་ཚོའི་ཕ་སྐད་བེད་སྤྱོད་བྱ་འདོད་ཀྱི་བློ་ཤེད་ཆེ་རུ་གཏོང་དགོས་ཏེ། རང་གི་ཕ་སྐད་ལ་དྲང་ཕྱོགས་ཀྱི་འདུ་ཤེས་བཟང་པོ་ཞིག་འཆང་མ་ཐུབ་ན། རང་གི་ཕ་སྐད་བེད་སྤྱོད་བྱེད་པ་ནི་ངོ་ཚའི་རྒྱུ་ཞིག་དང་། རང་ཉིད་རིག་གནས་མེད་པའི་རྟགས་མཚན་ཞིག་ཏུ་མངོན་ཏེ། གཞུང་སྒེར་ལས་བྱ་གང་འདྲ་ཞིག་ལས་ཀྱང་དེ་དག་གི་ཁྲོད་དུ་སྐད་རིགས་གཞན་དག་བེད་སྤྱོད་བྱེད་པ་ལས་རང་གི་སྐད་རིགས་བེད་སྤྱོད་མི་བྱེད་པའི་སྲོལ་ཞིག་ཆགས་པ་དང་། དེའི་མཇུག་འབྲས་སུ་རང་གི་ཕ་སྐད་དེ་ཉིན་རེ་བཞིན་མིང་གི་ལྷག་མར་རྫོང་སྲིད། དེས་ན་རང་གི་ཕ་སྐད་དེ་ནི་མེས་པོས་ཤུལ་དུ་བཞག་པའི་ནོར་བུ་གཞན་ལ་མེད་པ་ཞིག་ཡིན་པ་དང་། རང་མི་རིགས་ཀྱི་འབྲེལ་ཐག་ཀུན་གྱི་ཡང་རྩེ་། རང་མི་རིགས་ཀྱི་ཐུན་མིན་ཁྱད་ཆོས་མེད་དུ་མི་རུང་བ་ཞིག་ཡིན་པའི་ངེས་ཤེས་དང་ངོས་འཛིན་ཐུབ་པ་བྱས་ནས་རང་གི་ཕ་སྐད་སྦྱོང་སྤྱོད་བྱེད་སྐབས་ཀྱི་སྤོབས་སེམས་དང་སྤྲོ་སྣང་མཐོར་འདེགས་ཡོང་ཐབས་བྱ་དགོས་ཏེ། “བརྡ་སྤྲོད་སྐྱེ་ཁམས་ཀྱི་ཁྲོད་དུ་མི་རིགས་ཤིག་གི་སྐད་རིགས་ཀྱི་བབ་འོས་གོ་གནས་ཤོར་ན། སྐད་རིགས་དེའི་སྐད་རྒྱུན་སྟོང་བ་དང་། ཡང་ན་སྐད་རྒྱུན་སྟོང་བའི་ཉེན་ཁའི་ནང་དུ་ལྷུང་སྲིད། དེ་ནི་བརྡ་སྤྲོད་སྐྱེ་ཁམས་ཀ་ཁྲོད་དུ་རྒྱུན་དུ་མཐོང་རྒྱུ་ཡོད་པའི་སྣང་ཚུལ་ཞིག་ཡིན། སྣང་ཚུལ་དེ་ལྟ་བུ་ཐོན་པར་ཆབ་སྲིད་དང་། སྤྱི་ཚོགས། རིག་གནས་སོགས་ཀྱི་རྒྱུ་རྐྱེན་ལྡན་པ་སྨོས་མེད་ཀྱང་། འགག་རྩའི་ནུས་པ་ཐོན་མཁན་ནི་སྐ་བོ་ཡིན་”[10]ཞེས་བཤད་པ་ལྟར་ཡིན། གཉིས་ནས་སྲིད་ཕྱོགས་ཀྱི་ཐོབ་ཐང་ཁག་ལ་འགན་སྲུང་བྱ་དགོས་ཏེ། ད་ལྟ་རྒྱལ་ཁབ་ཀྱི་ཁྲིམས་ལུགས་ཁག་གིས་གྲངས་ཉུང་མི་རིགས་ཀྱི་སྐྱེ་བོའི་ཚོགས་ལ་རང་གི་ཕ་སྐད་མ་ཡིག་བེད་སྤྱོད་བྱས་ཆོག་པའི་དབང་ཐང་སྤྲད་ཡོད་པས། རིམ་པ་ཁག་གི་སྲིད་འཛིན་ལས་ཁུངས་དང་འགོ་ཁྲིད་ཀུན་གྱིས་ཁོང་ཚོའི་དབང་ཐང་དེར་བརྩི་འཇོག་བྱ་དགོས། གསུམ་ནི་དཔལ་འབྱོར་གྱི་ཁེ་ཕན་ཡིན། དཔལ་འབྱོར་གྱི་ཁེ་ཕན་ནི་སྐད་རིགས་མི་ཉུང་བ་ཞིག་ཉམས་ཉེན་དུ་ལྷུང་པའི་སྣེ་ཤན་ལྟ་བུ་ཡིན། དེ་ཡང་ཨ་ཧྥེ་རི་ཁའི་ཁུལ་ལྟ་བུར་སྐྱེ་བོའི་ཚོགས་ལ་སྲིད་ཕྱོགས་ཀྱི་རྒྱབ་རྟེན་མེད་སྟབས་རང་གི་དཔལ་འབྱོར་ཁེ་ཕན་གྱི་ཆེད་དུ་ཕ་སྐད་དོར་བ་ནི་རྒྱུན་གཏན་གྱི་སྣང་ཚུལ་ཞིག་ཡིན། འོན་ཀྱང་རང་རེའི་རྒྱལ་ཁབ་ལྟ་བུར་དེ་ལྟ་བུའི་སྣང་ཚུལ་འགོག་ཐུབ་སྟེ། འདས་ཟིན་པའི་ལོ་ཟླའི་ནང་དུ་བོད་ཀྱི་སྐད་ཡིག་གི་སྦྱོང་སྤྱོད་སྤེལ་གསུམ་ལ་དམིགས་ནས་བོད་ཡིག་འབྲི་ཤེས་ཤིང་བོད་སྐད་ཤོད་ཐུབ་པའི་སྐྱེ་བོའི་ཚོགས་ལ་ལས་ཞུགས་དང་སློབ་ཞུགས་ཀྱི་གོ་སྐབས་དམིགས་བསལ་སྤྲད་པ་བརྒྱུད། བོད་ཡིག་གི་སྦྱོང་སྤྱོད་ལ་གྲུབ་འབྲས་ལེགས་པོ་ཐོབ་ཐུབ་པ་བྱུང་ཡོད། དེ་བཞིན་དུ་ང་ཚོས་ཡིག་རིགས་མེད་པའི་མི་རིགས་དེ་དག་ལ་ཡང་རང་གི་སྐད་རིགས་བེད་སྤྱོད་བྱེད་པའི་དཔལ་འབྱོར་མཐུན་རྐྱེན་བསྐྲུན་ཐུབ་ན། མི་རིགས་དེ་དག་གི་སྐད་རིགས་ཉམས་པ་སོར་ཆུད་དང་མི་ཉམས་གོང་འཕེལ་ཡོང་རྒྱུར་མཐུན་རྐན་བསྐྲུན་ཐུབ།
       དྲུག རྟེན་འབྲེལ་གྱི་ཁྱད་པར།
       སྐྱེ་དངོས་ཀྱི་རིགས་ནི་གཅིག་ལ་གཅིག་བརྟེན་བྱས་ནས་གནས་པ་ཞིག་ཡིན་ཡང་། སྐད་རིགས་ནི་དེ་ལྟ་མ་ཡིན། དེ་ཡང་འདི་སྐད་ཅེས་ཐོས་ཏེ། འདས་ཟིན་པའི་ལོ་ཟླའི་ནང་དུ་བོད་ཁ་བ་ཅན་གྱི་ཡུལ་གྲུ་མི་ཉུང་བ་ཞིག་ལ་ཝ་མོ་བསད་ནས་ཝ་ཞྭ་བཟོས་པ་དང་། སྟག་གཟིག་དང་སྲམ་སོགས་བསད་ནས་གྱོན་གོས་བཟོས་པ་སོགས་སྲོལ་ངན་ཆེས་ཆེར་དར་སྟབས། དགུན་དུས་སྐྱེ་བོ་རྒན་དར་གཞོན་ཀུན་གྱིས་གཅན་གཟན་དང་རི་དྭགས་ཀྱི་པགས་པས་བརྒྱན་པའི་གྱོན་ཆས་བརྗིད་ཉམས་ཆེ་བ་གྱོན་པ་མ་ཟད། ད་དུང་སྟག་ལྤགས་ཁ་ཞེང་ཆེ་ཆུང་དང་ཝ་ལྤགས་ཀྱི་གྲ་ཁ་ལེགས་ཉེས་སོགས་ཀྱི་ཐད་ལ་འགྲན་རྩོད་ཀྱིས་ཞེ་སྡང་གི་མེ་ལྕེ་འབར་བ་སོགས་བྱུང་མྱོང་བར་གསུངས་པ་ནི་དོན་དངོས་ཤིག་ཡིན་པ་བོད་མི་ཀུན་གྱིས་མིག་མཐོང་ལག་ཟིན་ཡིན། སྤྱིར་སྟག་གཟིག་གི་པགས་པའི་འབྱུང་ཁུངས་ཀྱི་ཐད་ལ་གུས་པས་རྒྱུས་མངའ་ཞན་པས་བརྗོད་ཐབས་བྲལ་ཡང་། ཝ་མོ་ནི་བོད་ཀྱི་ཡུལ་ལུང་ཀུན་ལ་ས་ཁྱབ་རྡོ་ཁྱབ་ཏུ་ཡོད་པའི་གཅན་གཟན་གྱི་རིགས་ཤིག་ཡིན་པ་དང་། ཡུལ་གྲུ་ཞིག་ལ་ཝ་མོའི་རིགས་ཡོད་ན་ཡུལ་དེར་ཙི་ཙི་དང་ཨ་བྲ་སོགས་ཉུང་བ་ཡོད་དེ། ཝ་ཡི་འཚོ་གནས་རྟེན་གཞི་གཙོ་བོ་དེ་ཨ་བྲ་ཡིན་པས་སོ། །འོན་ཀྱང་འདས་ཟིན་པའི་ལོ་ཟླའི་ནང་དུ་ཝ་མོ་ཚད་ལས་འདས་པ་བསད་པས་རྩྭ་རྭ་ཀུན་ལ་ཨ་བྲས་ཁེངས་པ་དང་། ཨ་བྲས་རྩྭ་ཐང་གི་སྟེང་དུ་གང་སར་ས་བརྐོས་པས་རྩྭ་ཐང་བྱེ་འགྱུར་གྱི་གནད་དོན་ཆེས་ཆེར་ལྷག་པ། མཐར་རྩྭ་ཐང་བྱེ་འགྱུར་གྱིས་འབྲོག་པའི་འཚོ་བར་གནོད་སྐྱོན་ཚབས་ཆེན་བཏང་བ་ལྟ་བུ་གཅིག་ལ་གཅིག་བརྟེན་གྱིས་བྱུང་བ་ཡིན། འོན་ཀྱང་སྐད་རིགས་ཀྱི་གནད་དོན་ནི་དེ་དང་མི་འདྲ་སྟེ། གཅིག་ལ་གཅིག་བརྟེན་གྱིས་གནས་པ་རྩ་བ་ནས་མེད་དོ། ། སྐད་རིགས་ཕན་ཚུན་དབར་གྱི་འབྲེལ་བ་ནི་དགྲ་ཁ་གཏད་ཀྱི་འབྲེལ་བའམ་སྐད་རིགས་གཅིག་གིས་སྐད་རིགས་གཞན་ཞིག་དབང་འོག་ཏུ་འདུ་བའི་འབྲེལ་བ་ཞིག་ཡིན་ཅིང་། ལྷག་པར་དུ་འཛམ་གླིང་ཡོངས་ལ་སྤྱི་ཚོགས་རིང་ལུགས་སྤྱི་ཚོགས་ཀྱི་ལམ་ལུགས་སྒོ་ཀུན་ནས་འཛུགས་སྐྱོང་མ་ཐུབ་པའི་དུས་འདིར་སྐད་རིགས་ཀྱི་འབྲེལ་བ་ནི་གཅིག་འོག་གཅིག་གིས་མནན་པའི་འབྲེལ་བ་ཡིན་ཏེ། སི་ཏ་ལིན་གྱིས། “འཛམ་གླིང་ཡོངས་ལ་སྤྱི་ཚོགས་རིང་ལུགས་རྒྱལ་ཁ་མ་ཐོབ་པའི་དུས་སྐབས་སུ་བཤུ་གཞོག་གྲལ་རིམ་ནི་འཛམ་གླིང་ཐོག་གི་དབང་སྒྱུར་སྟོབས་ཤུགས་ཡིན་པ་དང་། མི་རིགས་དང་མི་སེར་སྤེལ་ཡུལ་དུ་སྔར་བཞིན་གཉའ་གནོན་ཤུགས་ཆེན་པོ་ཡོད་པ། རྒྱལ་ཁབ་ཀྱི་ཁྱད་པར་གྱིས་མི་རིགས་ཁ་ཕྲལ་དང་མི་རིགས་ཕན་ཚུན་དབར་ལ་ཡིད་ཆེས་མི་བྱེད་པ་ནི་རྩ་བ་ཟབ་ཅིང་སྡོང་པོ་བརྟན་པོ་ཡོད་པའི་རྐྱེན་གྱིས་མི་རིགས་འདྲ་མཉམ་ཆགས་ཐུབ་མེད་པ།སྐད་རིགས་གཅིག་ལ་དབང་སྒྱུར་བའི་གོ་བབ་རག་ཐབས་ཀྱི་འཐབ་རྩོད་བརྒྱུད་ནས་སྐད་རིགས་མཉམ་འདྲེས་བྱེད་ཀྱི་ཡོད་པས། མི་རིགས་ཁག་དང་སྐད་རིགས་ཁག་གི་ཞི་བདེ་དང་འཆམ་མཐུན་གྱི་མཉམ་ལས་སྤེལ་བའི་ཆ་རྐྱེན་གྲུབ་མེད།”[11]ཅེས་གསུངས་པ་ལྟར་ཡིན། དེས་ན་སྐད་རིགས་དང་རྩི་ཤིང་དུད་འགྲོའི་རྟེན་འབྲེལ་གྱི་ཁྱད་པར་ཆེ་ཤོས་ནི་སྐད་རིགས་ཡིན་ན་སྐད་རིགས་ཤིག་གི་སྐད་རྒྱུན་སྟོང་ཡང་སྐད་རིགས་གཞན་དག་སྔར་བཞིན་གསོན་པོར་གནས་ཐུབ་པ་དང་། ཐ་ན་སྔོན་གྱི་དུས་སུ་སྐད་རིགས་གཞན་ཞིག་བེད་སྤྱོད་བྱ་མྱོང་བའི་སྐྱེ་བོའི་ཚོགས་དང་མི་རིགས་ཤིག་གསོན་པོར་གནས་པའི་སྐད་རིགས་དེ་བེད་སྤྱོད་བྱེད་མཁན་གྱི་མི་ཁོངས་སུ་འགྱུར་བ་ལྟ་བུ་ཡིན་ཡང་། ཕྱི་ཡི་འཇིག་རྟེན་ཁམས་ཀྱི་དངོས་པོ་གཞན་དག་གི་གནས་ལུགས་ནི་གཞི་རྩའི་ཆ་ནས་གཅིག་ལ་གཅིག་བརྟེན་གྱི་འབྲེལ་བ་ཞིག་ཡིན་ཏེ། རྩྭ་ཐང་བྱེ་འགྱུར་ཤོར་ན་སྐྱེ་དངོས་ཙམ་མ་ཟད་སྲོག་ཆགས་ཀྱི་རིགས་ཀྱང་རྒྱུན་སྟོང་བ་དང་། སྲོག་ཆགས་ཀྱི་རྒྱུན་སྟོང་ན་རྩྭ་ཐང་ཉམས་ཉེན་དུ་འགྲོ་བ་ལྟ་བུ་ཡིན།
མདོར་བསྡུས་ནས་བཤད་ན། སྐད་རིགས་དང་རྩི་ཤིང་དུད་འགྲོའི་ཤི་གསོན་གྱི་དབར་ལ་ཐུན་མོང་དང་ཐུན་མོང་མ་ཡིན་པའི་གནས་ལུགས་འབོར་ཆེན་ཞིག་ཡོད་ཅིང་། ཐུན་མོང་མ་ཡིན་པའི་གནས་ལུགས་དང་མཐུན་པར་སོ་སོར་བདག་སྐྱོང་དང་འཕེལ་རྒྱས་ཡོང་ཐབས་བྱ་དགོས་པ་ནི་དོན་གྱི་སྙིང་པོ་ཡིན།
       མཆན་འགྲེལ།
       [1] Haugen, Einar. The Ecology of Language: Essays by Einar Haugen. California: Stanford University Press, 1972: 325.
       [2] ས་སྐྱ་པའི་དུས་ལྟ་བུར་བོད་དབུས་རྒྱུད་ཀྱི་སྐད་ནང་དུ་ཡང་འཇུག་ས་སོགས་དངོས་སུ་འདོན་བཞིན་ཡོད་པ་དང་། མི་དབང་ཕོ་ལྷའི་དུས་ལྟ་བུར་རས་འཇུག་ད་དང་མ་སོགས་དངོས་སུ་འདོན་བཞིན་ཡོད་པ་ནི་བོད་རྒྱའི་ལོ་རྒྱུས་ཡིག་ཚགས་ཁག་ལས་རྟོགས་ཐུབ་ཀྱང་། ད་ལྟ་དབུས་གཙང་ཡུལ་སྐད་ལྟ་བུའི་ནང་དུ་མངོན་གསལ་མེད་པར་འགྱུར་བ་ལྟ་བུ་ཤིན་ཏུ་མང་།
       [3] ནམ་མཁའི་ནོར་བུ། མཁས་དབང་ནམ་མཁའི་ནོར་བུའི་གསུང་རྩོམ་ཕྱོགས་བསྒྲིགས།[M] ཀྲུང་གོའི་བོད་རིག་པ་དཔེ་སྐྲུན་ཁང་། 1994ལོའི་དཔར་མ། ཤ299
       [4] དབྱིན་སྐད་དུ། Survival of fitness”
       [5] འདིའི་སྐབས་སུ་མཁས་པ་རེ་གཉིས་ཀྱིས་ཧེ་སྦུ་རུའི་སྐད་རིགས་སླར་གསོའམ་ཤི་ལོག་ཐུབ་པའི་སྐོར་གྱི་མཚན་གཞི་བཀོད་ཀྱང་། དོན་དམ་དུ་གནའ་དེང་ཧེ་སྦུ་རུའི་སྐད་ཀྱི་དབར་ལ་ཁྱད་པར་ཆེན་པོ་ཡོད།
       [6] ཀུན་གྱིས་གོ་བདེ་ཞིང་རྟོགས་སླ་བའི་མཚན་གཞི་ཞིག་བཞག་ན། མན་ཇུའི་སྐད་རིགས་ལྟ་བུ། སྔོན་གྱི་དུས་སུ་སྐྱེ་བོ་ས་ཡ་འགའ་ཞིག་གིས་དངོས་སུ་བེད་སྤྱོད་བྱས་པ་མ་ཟད། ཀུན་གྱིས་ཡིད་སྨོན་སྐྱེ་བའི་སྐད་རིགས་ཤིག་ཡིན་ཡང་། ད་ལྟ་མིང་གི་ལྷག་མར་འགྲོ་ཉེ་བ་ལྟ་བུ། དེ་དང་འདྲ་བ་ནི་རང་རྒྱལ་གྱི་ཧྲེ་མི་རིགས་ཀྱི་སྐད་ཀྱང་ཡིན། སྐད་རིགས་དེ་དག་གི་སྐོར་ལ་ཞིབ་པར་ཤེས་འདོད་ན། 戴庆夏.中国濒危元个案研究[M].ཞེས་པར་གཟིགས་འཚལ།
       [7] ཀྲུང་གོའི་སྲིད་གཞུང་ལྟ་བུས་མི་རིགས་ཁག་གི་སྐད་རིགས་ནི་ཀྲུང་ཧྭ་མི་རིགས་བསྐྱར་དར་གྱི་རྒྱུ་ཆ་མེད་དུ་མི་རུང་བ་ཞིག་ཡིན་པར་ངོས་འཛིན་གྱིན་ཡོད།
       [8] 范俊军.我国语言生态危机的若干问题[J].兰州大学学报，2005（6）.
       [9] 戴庆夏.中国濒危元个案研究[M].北京：民族出版社，2004: 22-23.
       [10] 冯广艺.语言生态引论[M].人民出版社，2013: 139.
       [11] 卫志强.马克思 恩格斯 列宁 斯大林论语言[M].中国社会科学出版社，2015:99.
       དཔྱད་གཞིའི་ཡིག་ཆ།
       [1] ནམ་མཁའི་ནོར་བུ། མཁས་དབང་ནམ་མཁའི་ནོར་བུའི་གསུང་རྩོམ་ཕྱོགས་བསྒྲིགས།[M] ཀྲུང་གོའི་བོད་རིག་པ་དཔེ་སྐྲུན་ཁང་།
       1994ལོའི་དཔར་མ། ཤ299
       [1] 戴庆夏.中国濒危元个案研究[M].北京：民族出版社，2004: 22-23.
       [2] 范俊军. 我国语言生态危机的若干问题[J].兰州大学学报，2005（6）.
       [3] 冯广艺.语言生态引论[M].人民出版社，2013: 139.
       [4] 卫志强.马克思 恩格斯 列宁 斯大林论语言[M].中国社会科学出版社，2015:99.
       [5] Tsuda Y. The hegemony of English and strategies for linguistic pluralism: proposing the ecology of language paradigm. In Asante
       M K, Mike Y, Yin J. (Eds.) The Global Intercultural Communication Reader. New York: Rout- ledge, 2008.