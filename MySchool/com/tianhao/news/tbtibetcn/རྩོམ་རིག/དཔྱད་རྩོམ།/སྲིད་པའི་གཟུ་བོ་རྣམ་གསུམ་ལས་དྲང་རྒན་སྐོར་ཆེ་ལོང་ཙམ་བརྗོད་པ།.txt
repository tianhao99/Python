སྲིད་པའི་གཟུ་བོ་རྣམ་གསུམ་ལས་དྲང་རྒན་སྐོར་ཆེ་ལོང་ཙམ་བརྗོད་པ།
[ནང་དོན་གནད་བསྡུས།] ཉེ་བའི་ལོ་དུ་མར་བོད་ཀྱི་ཤར་མཐའི་དམངས་ཁྲོད་དུ་ལེའུ་ཡིག་གང་མང་ཞིག་རྙེད་ལ། དེ་དག་ལས་དྲང་རྒན་སྐོར་གྱི་ཡིག་ཆའང་འབོར་ཆེན་བྱུང་། ལེའུ་ཡིག་ཏུ་དྲང་རྒན་ནི་སྲིད་པའི་གཟུ་བོ་རྣམ་གསུམ་①གྱི་ཡ་གྱལ་ཏེ། རི་གཉན་ཕན་ཚུན་བར་འདུམ་འགྲིག་བྱ་མཁན་ཞིག་ཡིན། ལེའུ་རྣམས་ཀྱིས་རྒྱུན་པར་དྲང་རྒན་གྱི་ཆོ་ག་ལག་ལེན་བྱེད་བཞིན་ཡོད་པས། འདི་དང་བོད་ཀྱི་ཤར་མཐའི་དམངས་སྲོལ་ཕན་ཚུན་བར་ལ་འབྲེལ་བ་ཧ་ཅང་ཟབ། རྩོམ་འདིར་ལོ་རྒྱུས་ཡིག་ཚང་དང་དམངས་ཁྲོད་ཀྱི་དཔེ་རྙིང་གཞིར་བྱས་ནས་དྲང་རྒན་གྱི་གོ་དོན་དང་རིགས། ལས་མཛད། བརྔན་ཚུལ། བརྔན་པའི་དགོས་པ་སོགས་ལ་ཞིབ་ཏུ་དཔྱད་ཡོད།
[གནད་ཚིག] ལེའུ་ཡིག དྲང་རྒན། ཡིག་ཆ། གོ་དོན།
[ཀྲུང་གོའི་དཔེ་དེབ་དབྱེ་རྟགས།] B946.6 [ཡིག་ཆའི་མཚོན་རྟགས།] A [རྩོམ་ཡིག་ཨང་རྟགས།]  1002-9060-2021-01-0005-14
         མདོ་སྨད་ལྷོ་རྒྱུད་ཀྱི་ས་ཆ་དག་ཏུ་སྲིད་པའི་རྒྱུད་བོན་གྱི་ཆོ་ག་སྤེལ་བའི་གང་ཟག་ལ་ལེའུ་དང་། དེའི་འདོན་ཆ་ལ་ལེའུ་ཡིག་གམ་ལེའུའི་ཡིག་ཆ་ཞེས་བཏགས་ཡོད། ས་ཆ་སོ་སོར་ལེའུ་ཡིག་ལ་མིང་འདོགས་ཚུལ་མི་འདྲ་སྟེ། མདོ་སྨད་བབ་བཟོ་ས་ཆར་ལུང་ཡིག་གམ་ལེའུ་ཡིག་དང་། སྟག་ཁམས་སོགས་སུ་ལེའུ་པོ་ཏི། ཐེ་བོར་བརྔན་ཡིག རྒྱ་ཉག་ཏུ་དྲང་རྒན། བདེ་ཉག་ཁོག་ཏུ་སྔགས་པའི་ཡི་གེ་དང་ཤེས་པའི་ཡི་གེ་སོགས་ཟེར། ལེའུ་ཡིག་ལ་སྤྱིར་ཁྱབ་པའི་གཏན་འཁེལ་གྱི་མིང་ཞིག་མེད་དེ། གོང་གི་མིང་འདོགས་ཚུལ་དག་ལ་བསམ་བློ་བཏང་ན། བརྔན་ཡིག་ཟེར་བ་ནི་ལེའུ་ཡིག་ཁྲོད་དུ་ཡུལ་ས་གཉན་བརྔན་དང་པོམ་ར་རྒྱན་བརྔན། བྱ་བརྔན། མདའ་བརྔན། བྱ་རྡང་སོགས་བརྔན་དང་འབྲེལ་བའི་ཡི་གེ་མང་བས་དེ་ལྟར་བཏགས་པ་ཞིག་ཡིན་རུང་། ལེའུ་ཡིག་ཏུ་ད་དུང་སེལ་དང་། གཏོ་མདོས་སྐོར་རྒྱས་པར་ཡོད་པས་བརྔན་ཡིག་ཅེས་བཏགས་ན་དེ་དག་གི་ནང་དོན་མཚོན་མི་ཐུབ་ལ། ལེའུ་ཡིག་བྱེ་བྲག་གི་ནང་དོན་ཙམ་ལས་ནང་དོན་ཁ་ཚང་སྟོན་མི་ནུས་སོ། །ཡང་ལེའུ་ཡིག་ལ་དྲང་རྒན་ཞེས་བཏགས་པའི་རྒྱུ་མཚན་ནི། སྲིད་པའི་གཟུ་བོ་རྣམ་གསུམ་གྱི་ཡ་གྱལ་དྲང་རྒན་གཉན་གྱི་གཟུ་བོ་ཞེས་ལེའུ་ཡིག་ཏུ་དྲང་རྒན་སྐོར་གྱི་ཆོ་ག་ཕྱག་ལེན་རྒྱས་པར་ཡོད་ལ། ལེའུ་དག་གིས་དུས་རྒྱུན་དྲང་རྒན་གྱི་ཆོ་ག་ཕྱག་ལེན་བྱེད་བཞིན་ཡོད་པས་མིང་དེ་ལྟར་ཐོགས། དེའང་དྲང་རྒན་ཞེས་པའི་ཆོ་ག་རྐྱང་རྐྱང་མཚོན་པ་ལས་སྤྱི་ལ་ཁྱབ་མེད།
         སྤྱིར་ལེའུའི་འདོན་ཆ་འདིའི་རིགས་སྣ་གྲངས་མང་ལ་ནང་དོན་རྙོག་འཛིང་ཆེ་སྟབས་དབྱེ་བ་འབྱེད་དཀའ། ལེའུ་སོ་སོའི་ལག་ཏུ་རིགས་མི་མཐུན་པའི་ཡིག་ཆ་རེ་ཡོད་རུང་། ས་ཆ་སོ་སོའི་ལེའུ་ཡིག་ཁྲོད་དུ་དྲང་རྒན་ནི་མེད་དུ་མི་རུང་བ་ཞིག་ཡིན་ཏེ། དེའི་ཆོ་ག་ཕྱག་ལེན་ཡང་རྒྱུད་ཆད་མེད་པར་སྤེལ་བཞིན་ཡོད་པས། དེ་ནི་ལེའུ་ཡིག་ཁྲོད་དུ་ཡིག་ཆ་གལ་ཆེན་ཞིག་ཡིན་པར་ཐག་ཆོད། ད་ཡོད་དམངས་ཁྲོད་ཀྱི་ཡིག་ཆར་དཔྱད་ན། དྲང་རྒན་ཞེས་པར་དྲང་མཁན་དང་། ཅང་རྒན་སོགས་འབྲི་ཚུལ་མི་འདྲ་བ་དུ་མ་མཆིས། དེ་དང་མདོ་སྨད་སྤྱང་ཆུ་དང་། འཕན་ཆུ། ཆུ་དཀར་སོགས་ཀྱི་རྒྱུད་དུ་དར་བའི་དྲང་རྒན་ཨ་བུ་ཞེས་པའི་གནའ་གཏམ་དང་འབྲེལ་བ་ངེས་ཅན་ཞིག་ཡོད་པར་སྣང་། དེ་ཡང་ཁ་རྒྱུན་དུ་མྱི་ལྷ་ཐུག་པའི་མི་ལ་དྲང་རྒན་ཨ་བུ་འཁྲུངས། སྟོན་པས་ཆོས་སྤེལ། དྲང་རྒན་ཨ་བུས་འཇིག་རྟེན་སྤེལ་ཟེར། དྲང་རྒན་ཨ་བུ་ནི་རིག་པ་ཤིན་ཏུ་མཚར་བའི་མི་ཞིག་ཡིན། ཁོང་ལ་བུ་བླུན་པོ་ཞིག་སྐྱེས་པ་དེ་ལ་འཇིག་རྟེན་སྐྱོང་བའི་ཐབས་སྣ་ཚོགས་སྟོན་པའི་གནའ་གཏམ་མང་པོ་ད་ལྟའི་བར་དུའང་འཕན་ཆུ་དང་སྟག་ཁམས། ཀླུ་ཆུ། ཟུང་ཆུ། འབའ་ལི་ཐང་སོགས་བོད་ཀྱི་ཤར་མཐར་དར་ཁྱབ་ཡོད་པར་མ་ཟད། འཇང་རིགས་དང་ཕོད་མིའི་རིགས་ནང་དུའང་ཁྱབ་ཡོད། གདོད་མའི་བོན་གྱིས་ཡར་རྒན་གྱི་ལྷ་མཆོད་པ་དང་། བར་ཁྱིམ་གྱི་ཐབས་འདོན་པ། མར་འདྲེ་སྲིན་གྱི་མགོ་གནོན་པ་བཅས་ལས་ཁྱིམ་གྱི་ཐབས་འདོན་པ་ཟེར་བ་དང་འབྲེལ་བ་ངེས་ཅན་ཞིག་ཡོད་པར་སྣང་། ལེའུ་ཡིག་ཁྲོད་ཀྱི་དྲང་རྒན་ནི་གཉན་གྱི་གཟུ་བོ་སྟེ་རི་གཉན་ཕན་ཚུན་བར་མི་མཐུན་པའི་རྩོད་སྤང་བྱུང་ཚེ་བར་བསྡུམ་པའི་གཟུ་བོ་ཡིན་པས།དྲང་རྒན་གྱི་བཤད་རྒྱུན་དེ་དམངས་ཁྲོད་དུ་ཁྱབ་ཆེའོ། །
དང་པོ། ཡིག་ཚང་ལས་དྲང་རྒན་བྱུང་ཚུལ་དང་དྲང་རྒན་ཡིག་ཆ།
         གཅིག ལོ་རྒྱུས་ཡིག་ཚང་ཁྲོད་དུ་དྲང་རྒན་བྱུང་ཚུལ།
         《ཏུན་ཧོང་ཡིག་རྙིང་སུམ་པ་མ་ཤགས་ཆེན་མོ་》ལས།“བཀའ་ལུང་ཉམས་བླང་ན། དྲང་དངན་སྲོག་གྱི་རྟེན་ལ། ཐོག་ཏུ་བབ་པར་བྱས་ན་ནི་རྩྀས་འགོ་འཛངས་ཀྱི་མཐུད་མའོ། །” ②ཞེས་པ་ལས་དྲང་དངན་དང་དྲང་རྒན་ཅི་རིགས་བྱུང་། 《མདོ་དྲི་མེད་གཟི་བརྗིད་》ལས། “ལྷའི་རྒྱལ་པོ་སྨོན་ལམ་འཕྲུལ་བུ་ཡང་། ཡེ་རྗེ་སྨོན་པའི་དམག་དང་བཅས་ནས། སྟོན་པའི་དྲུང་དུ་འཁོད་དོ། །ལྷའི་དྲང་མཁན་མུན་རུམ་དཀར་པོ་ཡང་། ཀུན་ཤེས་འཕྲུལ་གྱི་དམག་དང་བཅས་ནས་སྟོན་པའི་དྲུང་དུ་འཁོད་དོ། །” ③ཞེས་པར་དྲང་རྒན་མུན་རུམ་དཀར་པོ་དང་། ཡང་དེ་ལས། “མོ་རྩིས་གཏོ་དཔྱད་བཞི་བོ་ལ།ཀུན་གྱི་ཐོག་མར་མོ་ཡིས་སྔ། ཡེ་སྲིད་འཕྲུལ་གྱི་རྒྱལ་བོ་དང་། ཀུན་ཤེས་འཕྲུལ་གྱི་དྲང་མཁན་གཉིས། མངོན་ཤེས་ཕྱའུ་གཡང་དཀར་གསུམ། སྲིད་པའི་པྲ་ལྟས་བསྟན་ལ་ཕབ། བདེན་རྫུན་ལས་ཀྱི་དྲང་ཤན་ཕྱེས། མཐོང་དང་མི་མཐོང་བརྟག་ཚད་དབབ།” ④ཅེས་ཀུན་ཤེས་འཕྲུལ་གྱི་དྲང་མཁན་ནི་པྲ་ལྟས་མོ་གཏན་ལ་ཕབ་མཁན་དུ་ངོས་བཟུང་། 《མདོ་འདུས་》ལས། “ཡབ་ནི་རྗེའུ་རིགས་ལྷ་ལུས་ཏེ། ། ཡུམ་ནི་ཀུན་ཤེས་དྲང་མཁན་མ། །སྲས་ནི་སྙོམས་པ་ཐམས་ཅད་མཁྱེན་གཟིགས་བྱུང་། །བོན་ནི་ཐུགས་རྗེ་ཀློང་འབུམ་བྱུང་། །ཕོ་བྲང་ལྷུན་གྲུབ་བརྩེགས་པ་བཞེངས། །བདུད་ནི་ཀུན་དུག་ནག་པོ་བཏུལ། །མཐའ་ཡས་རྨད་བྱུང་མངོན་སངས་རྒྱས། །” ⑤ཞེས་ཀུན་ཤེས་དྲང་མཁན་མ་ནི་མོ་རིགས་ལ་ངོས་འཛིན་བྱས་ཡོད། 《བསྟན་འབྱུང་ནོར་བུ་ཀེ་ཏ་ཀ་》ལས། “དེ་ནས་རྒྱལ་པོ་ལ་སོགས་དྲང་མཁན་གྱིས་ནུས་ཚད་མངོན་དུ་སྟོན་ན་བོན་པོ་བདེན། ཚེ་སྔོན་བག་ཆགས་བཤད་ན་བན་དེ་བདེན་ཟེར་རོ། །” ⑥ཞེས་པ་ལས་བྱུང་བའི་དྲང་མཁན་ནི་གཟུ་བ་དྲང་མཁན་ལ་གོ་བ་ལ། འདི་དང་ཀུན་ཤེས་དྲང་རྒན་གཉིས་བར་ཁྱད་པར་ཆེ། དགེ་བཤེས་བསྐལ་བཟང་དར་རྒྱས་ཀྱིས་རྒྱུ་བོན་དེ་དག་ཡིག་ཐོག་ནས་བརྒྱུད་པའི་དཔེ་རྒྱུན་དེང་སང་ཡང་བོན་ལུགས་ལ་སྤྱོད་བཞིན་པའི་ཕྱིར་དང་། སྒྲུང་ལྡེའུ་ཞེས་པའང་ཚིག་རེ་གཉིས་མ་ཡིན་པར། བོད་ཀྱི་རྒྱལ་རབས་རང་རེས་བཤད་བཞིན་པའི་ལོ་རྒྱུས་སོགས་དང་། རྒྱལ་བུ་འཐིང་གེའི་ལོ་རྒྱུས། ཅང་རྒན་ཨ་ནུས་བྱས་པའི་བསྟན་བཅོས་ལྟ་བུ་ལ་སོགས་པའི་དཔེ་རྒྱུན་དེང་སང་ཡང་མཐོང་དུ་ཡོད་ལ། ཡིག་ཐོག་ནས་བརྒྱུད་པ་ཡིན་གྱི་ངག་རྒྱུན་ཙམ་མ་ཡིན་པའི་ཕྱིར། ཅང་རྒན་ཨ་ནུ་ཞེས་པ་དོན་དུ་དྲང་རྒན་ཨ་བུ་སྟེ། ཡུལ་སྐད་ཀྱི་དབང་གིས་དྲང་རྒན་ལ་ཅང་རྒན་ཞེས་འདོན་ལ། ཟུང་ཆུ་སོགས་ཡུལ་མང་པོར་དེ་ལྟར་དུ་བརྗོད། དེ་ལ་《སྲིད་པའི་ཅང་རྒན་བསྟན་བཅོས་མཇུག་བྱང་》ལས།“སྲིད་པའི་ཅང་རྒན་བསྟན་བཅོས་འདི། ཚིག་དོན་དཔེ་དང་གསུམ་ག་ཡིན། བརྒྱན་དང་བཞག་པ་གཉིས་ཀ་ཡིན། དུས་ད་རེས་འཕྲད་པའི་ཁ་ཆེམས་ཡིན། ཕྱི་རབས་ཨེ་འཕྲད་ཨེ་ཤེས་ཨང་། ཡིད་ལ་བཞག་ན་བཟང་བོ་ཡིན། ཁ་སྐད་བསྡུས་དོན་དེ་ལ་བྱས། ཉི་མ་རེ་ལ་ཚིག་རེ་ཟུངས། གྲོག་མཁར་དང་ནི་སྦྲང་རྩི་ལྟར། ཡུན་རིང་མི་ཐོག་མཁས་པར་འགྱུར།” ⑦ ཞེས་བསྟན་བཅོས་འདི་ནི་སྲིད་པའི་ཉམས་མྱོང་འབེལ་གཏམ་གྱི་ཚུལ་དུ་བྲིས་པ་ཞིག་སྟེ། ཁྱིམ་གྱི་ཐབས་འདོན་པའམ་མི་རྣམས་ཀྱི་རིག་སྒོ་འབྱེད་པའི་ཐབས་ལམ་བསྟན་ཡོད། 《རྗེ་བཙུན་བླ་མ་དམ་པ་རྣལ་འབྱོར་བ་ཚུལ་ཁྲིམས་རྣམ་དག་མཆོག་གི་སྐུ་སྐྱེ་གོང་མ་རྣམས་ཀྱི་རྣམ་ཐར་བྱིན་རླབས་ཆར་རྒྱུན་འཇོ་བའི་སྤྲིན་དཔུང་ཞེས་བྱ་བ་》ལས།“དེ་ནས་ཁོང་གིས་སྲུང་མ་དང་ཡུལ་གྱི་གཞི་བདག་དང་དགྲ་བླ་ཝེར་མ་དྲང་རྒན་སོགས་མཆོད་དེ་ལས་ལ་བསྐུལ་ཅིང་རྦད་པས་ནམ་མཁར་སྤྲིན་ནག་འཁྲིགས་ཤིང་འབྲུག་སྒྲ་དྲག་ཏུ་སྒྲོག་ཅིང་གློག་འགྱུ་བཞིན་ཆར་དྲག་རླུང་རྒོད་གཡོས་ཏེ་ཅོ་ནེའི་དཔོན་པོའི་ལས་ཚབ་རྟ་ཁ་སྤྱང་ཁོ་ཚོའི་སྒར་ཐོག་ཏུ་ལྕགས་ཀྱི་སེར་བ་བབས་ཏེ་རྟ་ཁ་སྤྱང་གི་ཟ་སྣོད་དཀར་ཡོལ་བཅག་སོང་།” ⑧ ཞེས་དྲང་རྒན་ནི་འཇིག་རྟེན་པའི་ལྷ་ཞིག་སྟེ་དགྲ་བླ་ཝེར་མ་ཇི་བཞིན་མཆོད་པའི་སྲོལ་ཡོད་ཚུལ་ཡང་བསྟན་འདུག
         གཉིས། དྲང་རྒན་ཡིག་ཆའི་ཐོ་ཡིག
         མིག་སྔར་རྙེད་པའི་དྲང་རྒན་ཡིག་ཆ་དག་ནི་ཐེ་བོ་དང་། ཅོ་ནེ། འབྲུག་ཆུ། གཟི་ཚ་སྡེ་དགུ། ཟུང་ཆུ། མདའ་ཚང་བཅས་ཀྱི་དམངས་ཁྲོད་དུ་ཁྱིམ་ཚང་སྒེར་ནས་ཉར་ཚགས་བྱས་པ་ཤ་སྟག་ཡིན། དེ་རུ་བསྡོམས་པས་ཡིག་ཆ་སོ་གསུམ་ཡོད་ལ། ནང་དོན་ལ་རྒྱས་བསྡུས་གང་རུང་ཡོད་དེ། རིང་བ་ལ་ཤོག་ངོས་ཞེ་བཞི་དང་ཐུང་ངུ་ལ་ཤོག་ངོས་དྲུག་ཡོད། ཡིག་ཆ་འདི་དག་ལས་མང་ཤོས་《མདོ་ཁམས་ཡུལ་གྱི་གནའ་དཔེ་ཕྱོགས་བསྡུས་མཐོང་བ་འཛུམ་བཞད་》དང་། 《མདོ་སྨད་མདའ་ཚང་ཡུལ་གྱི་གནའ་དཔེ་ཕྱོགས་བསྡུས་མཐོང་བ་དོན་ལྡན་》གཉིས་སུ་བསྡུ་སྒྲིག་བྱས་ཡོད་ལ། གཞན་དག་རྣམས་དམངས་ཁྲོད་དུ་བརྟག་དཔྱད་ལ་འགྲོ་སྐབས་ལག་སོན་བྱུང་བ་ཡིན། བྲིས་གཟུགས་འབྲུ་ཚ་ཡིན་ལ་སྐུང་ཡིག་ཧ་ཅང་མང་ཞིང་། ས་ཆ་སོ་སོའི་སྐུང་ཚུལ་ལའང་ཁྱད་པར་འདུག སྐབས་འགར་ཁ་སྐད་ཀྱིས་ཤན་ཤུགས་ཐེབས་པས་ནང་དོན་གོ་དཀའ་ཞིང་། ཡིག་ཆ་འདི་དག་ལ་སྔ་ཕྱིར་གནོད་པ་ཐེངས་འགའ་བྱུང་བས་ལ་ལ་ཆ་མི་ཚང་བ་དང་། འབྲི་མཁན་དང་བྲིས་པའི་དུས་ཚོད་སོགས་ཅི་ཡང་བཀོད་མེད་པས་ཡིག་ཆ་འདི་དག་བྱུང་བའི་དུས་བཤད་ཐབས་བྲལ་མོད། མིག་སྔར་སྤེལ་བའི་རྩོམ་དག་ལ་བལྟས་ན་སོ་སོའི་འདོད་ཚུལ་མི་འདྲ་སྟེ། ཧ་ལམ་མིང་རྒྱལ་རབས་ཀྱི་མཇུག་དང་ཆིན་རྒྱལ་རབས་ཀྱི་མགོ་ནས་བྱུང་བ་ཡིན་ཤས་ཆེ། དྲང་རྒན་གྱི་ཡིག་ཆས་ལེའུ་ཡིག་ཁྲོད་གོ་གནས་གལ་ཆེན་ཟིན་ཡོད་ལ། དེ་ལས་ཡིག་ཆའི་ནང་དོན་ལྟར་ན་རྒྱས་འབྲིང་བསྡུས་གསུམ་སྟེ་རིགས་མི་འདྲ་བ་གསུམ་དུ་ཕྱེ་ཐུབ། དེ་ལས་ཡིག་ཆ་རྒྱས་པ་ལ་ཚན་པ་དགུ་ཡོད་དེ། དུག་དབྱུང་དང་གཏོ་ཡག་པའི་གཞི་བཏིང་། གཟུ་དཔང་སྤྱན་འདྲེན། གཟུ་དཔང་གསས་རྡོ་བསྔོ་བ། སྤྲེལ་དཀར་སྲིད་ཐབས། ཁྲོ་ཆུ་གསས་རྡོ་གཟུ་བོ། སྲུང་བསྐོར་བ། སྟོར་བདུད་སྟོར་བཙན་སྒྲོགས་སུ་བཞུགས་པ། སྟག་གི་སྤྱན་འདྲེན་བཤད་ལ་རང་ལུས་གཉན་དུ་བསྒྱུར་བ་བཅས་འདུས། ཡིག་ཆ་འབྲིང་བ་དང་བསྡུས་པ་ནི་ཚིག་ཚོགས་བསྡུས་མ་བསྡུས་ཀྱི་ཁྱད་པར་ཙམ་ལས་ནང་དོན་ཐད་དྲང་རྒན་གྱི་སྐྱེ་རྒྱུད་དང་རིགས། ལས་མཛད། བརྔན་པའི་ཡོན་ཏན་བཅས་ཡིན། པར་གཞི་མི་འདྲ་བའི་དྲང་རྒན་ཡིག་ཆ་དག་ཕན་ཚུན་ཞིབ་བསྡུར་བྱས་ཚེ། ཡིག་ཆ་བསྡུས་པ་དང་འབྲིང་བའི་ནང་དོན་ནི་དྲང་རྒན་ཡིག་ཆའི་གཞུང་རྟ་རུ་གྱུར་ཅིང་། ཡིག་ཆ་རྒྱས་པའི་ནང་དོན་ཡང་གཞུང་རྟ་འདི་རྩ་བར་བྱས་ཏེ་མགོ་མཇུག་གཉིས་སུ་ནང་དོན་གཞན་ཁ་སྣོན་བྱས་པ་ལས་བྱུང་བ་ཤེས་ཐུབ། 
         1.ཐེ་བོ་ནས་རྙེད་པའི་དྲང་རྒན་ཡིག་ཆ། ཐེ་བོ་ནས་རྙེད་པ་ནི་དྲང་རྒན་གཏོ་ཐིག་གོང་མ་དང་དྲང་རྒན་དབུ་ལེགས་པ་གཉིས་ཏེ། དང་པོ་ལ་མཚན་བྱང་དང་བཅས་ཤོག་ངོས་བཞི་ལས་མེད། གཉིས་པ་ནི་ཐེ་བོ་རྒྱ་ནེའི་ཨ་མྱེས་ལེའུ་ཚང་ནས་ཉར་བའི་ཡིག་ཆ་སྟེ་ཤོག་ངོས་སོ་དྲུག་འདུག ཡིག་ཆ་འདི་ནི་ལེའུས་དུས་རྒྱུན་ཆོ་ག་སྤེལ་སྐབས་འདོན་བཞིན་ཡོད།
 
         2.འབྲུག་ཆུ་ནས་རྙེད་པའི་དྲང་རྒན་ཡིག་ཆ། འབྲུག་ཆུ་ནས་རྙེད་པའི་དྲང་རྒན་ཡིག་ཆ་བཞི་ཡོད་དེ། 《དྲང་མཁན་ཤེན་འབྱེད་》དང་། 《དྲང་མཁན་ཤེན་འབྱེད་བཞུགས་སྷོ》 《དྲང་མཁན་ཤེན་འབྱེད་བཞུགས་སྷོ》 《དྲང་མཁན་ལྕ་ཀྱུ་མ་ཞུ་གསོལ་》བཅས་སོ། །
 
         3.གཟི་ཚ་སྡེ་དགུ་ནས་རྙེད་པའི་དྲང་རྒན་ཡིག་ཆ། གཟི་ཚ་སྡེ་དགུ་ནས་རྙེད་པའི་དྲང་རྒན་ཡིག་ཆ་ལ་《མདོ་ཁམས་ཡུལ་གྱི་གནའ་དཔེ་ཕྱོགས་བསྡུས་མཐོང་བ་འཛུམ་བཞད་》ཀྱི་ནང་དུ་བསྡུ་སྒྲིག་བྱས་པའི་ཡིག་ཆ་དགུ་དང་། བཙུན་མོ་ཁོག་ནས་རྙེད་པའི་ཡིག་ཆ་གཅིག་སྟེ་ཁྱོན་བསྡོམས་ཡིག་ཆ་བཅུ་ཡོད། དེ་དག་ལས་གཞུང་ཆ་ཚང་བ་བཞི་མ་གཏོགས་མེད།
 
          4.མདའ་ཚང་ནས་རྙེད་པའི་དྲང་རྒན་ཡིག་ཆ། མདའ་ཚང་ནས་རྙེད་པའི་དྲང་རྒན་ཡིག་ཆ་དག་ནི་《མདོ་སྨད་མདའ་ཚང་ཡུལ་གྱི་གནའ་དཔེ་ཕྱོགས་བསྡུས་མཐོང་བ་དོན་ལྡན་》གྱི་ནང་དུ་བསྡུ་སྒྲིག་བྱས་ཤིང་། དེར་ཁྱོན་བསྡོམས་ཡིག་ཆ་བཅུ་བཞི་ཡོད། 
 
         5.ཅོ་ནེ་ནས་རྙེད་པའི་དྲང་རྒན་ཡིག་ཆ། ཅོ་ནེ་ནས་རྙེད་པའི་དྲང་རྒན་ཡིག་ཆ་གཉིས་ཡོད་པ་ལ། གཅིག་ནི་ཆས་པུའི་སྲིབས་ནས་རྙེད་ཅིང་། ཅིག་ཤོས་ནི་མཁར་ཆེན་ཁོག་གི་སྔགས་འཆང་དཀའ་ཐུབ་ཚེ་རིང་གིས་མཁོ་འདོན་བྱས་པ་ཡིན། 
 
         6.ཟུང་ཆུ་ནས་རྙེད་པའི་དྲང་རྒན་ཡིག་ཆ། ཟུང་ཆུ་ནས་རྙེད་པའི་དྲང་རྒན་ཡིག་ཆ་ནི་ཤར་བ་ཐོགས་མེད་ཀྱིས་བརྩམས་པའི་《བོད་ཀྱི་རིག་གནས་གསར་དཔྱད་རྩམ་ཟན་སྤྱི་ནོར་》གྱི་ནང་དུ་བསྡུ་སྒྲིག་བྱས་ཡོད་ལ། དེའི་མ་དཔེ་ནི་ཟུང་ཆུ་རྫོང་གི་བོད་ཁྱིམ་ཞིག་ནས་རྙེད་པའི་བྲིས་མ་ཞིག་ཡིན། ཡིག་ཆ་འདིར་སྤྱོད་པ་རྣམ་པ་ལྔ་དང་བསོག་པ་རྣམ་པ་ལྔ། སློབ་དཔོན་དང་སློབ་བུའི་འདུག་ལུགས། ཕ་བུ་གཉིས་ཀྱི་འདུག་ལུགས། དཔོན་གཡོག་གཉིས་ཀྱི་འདུག་ལུགས།ཡོན་མཆོད་གཉིས་ཀྱི་འདུག་ལུགས། ཚ་ཞང་གཉིས་ཀྱི་འདུག་ལུགས། མནའ་མ་སྒྱུག་མོ་གཉིས་ཀྱི་འདུག་ལུགས།མནའ་མ་རབ་འབྲིང་ཐ་གསུམ། ཕྱུག་པོ་རབ་འབྲིང་ཐ་གསུམ། དོན་རྣམ་པ་གསུམ། སྤངས་པ་རྣམ་པ་གསུམ། མི་སྤངས་པ་རྣམ་པ་གསུམ། བརྒྱགས་སུ་མི་རུང་བ་རྣམ་པ་གསུམ། ངུ་བྲོ་རྒོད་བྲོ་སྐྱུག་བྲོ་གསུམ། མ་བརྡུང་བའི་མཁར་གསུམ། མ་བརྐོས་པའི་དོང་གསུམ། ཚོལ་བ་རྣམ་པ་གསུམ། བཅོས་རྒྱུ་མེད་པ་གསུམ། མགོ་གཡོགས་རྣམ་པ་གསུམ། དཀའ་བ་རྣམ་པ་གསུམ་སོགས་བར་ཁྱིམ་གྱི་ཐབས་འདོན་པའི་གཏམ་རྒྱ་ཆེར་བཀོད་ཡོད། དེ་དག་ནི་དམངས་ཁྲོད་དུ་གྲགས་ཆེ་བའི་དྲང་རྒན་ཨ་བུའི་གནའ་གཏམ་གཙོ་བྱས་པའི་འཇིག་རྟེན་པའི་གཏམ་མང་པོ་ཉམས་མྱོང་རྒན་པོའི་འབེལ་གཏམ་གྱི་ཚུལ་དུ་བྲིས་པ་ཞིག་ཡིན་འདུག
གཉིས་པ། དྲང་རྒན་གྱི་གོ་དོན།
         གཅིག ཐ་སྙད་ཀྱི་དོན་འགྲེལ། 
         དྲང་རྒན་ཞེས་པའི་ཐ་སྙད་གྱི་གོ་དོན་ནི་སྔོན་གྱི་ཡིག་ཆ་དང་ཚིག་མཛོད་སོགས་སུ་འགྲེལ་བཤད་བྱས་ཡོད་པ་མ་མཐོང་། དྲང་རྒན་གྱི་བྱེད་ལས་དང་ཚིག་ངོས་ནས་དཔྱད་ན། དྲང་ཞེས་པ་བློ་གཟུར་བོར་གནས་ཏེ་ཡོ་བསྲང་མེད་པ་དང་། རྒན་ཞེས་པ་ཉམས་མྱོང་ཐད་ནས་བློ་ཅུང་ཟད་རྒན་པས་ན་དེ་ལྟར་བཏགས་པ་ཡིན། སྲིད་པའི་བོན་གྱི་ཡིག་ཆ་ལས་དྲང་རྒན་ནི་གཉན་གྱི་གཟུ་བོ་ཡིན་ཞེས་བརྗོད་ཅིང་། སྤྱིར་གཟུ་བོ་ནི་རྩོད་གླེང་བར་འདུམ་བྱེད་མཁན་ཡིན་ལ། དེ་ནི་ཅིས་ཀྱང་དྲང་བོ་དང་གཟུ་བོར་གནས་དགོས་པས་མིང་དེ་ལྟར་བཏགས། དྲང་རྒན་ཞེས་པའི་ཐ་སྙད་དེ་དྲང་མཁན་དུའང་འབྲི་བཞིན་ཡོད་པས་དྲང་མོ་བྱེད་མཁན་ཞེས་ཚིག་ངོས་ནས་དེ་ལྟར་གོ་བ་བླངས་ནའང་ཆོག་པ་དང་། རྒན་དང་མཁན་གཉིས་ནི་བདག་པོའི་སྒྲ་ལ་འཇུག གཞན་ཡང་དྲང་རྒན་ལ་ཅང་རྒན་དང་། དྲང་མཁན། ཅང་རྒན་ཨ་བུ་བཅས་སུ་འབྲི་སྲོལ་ཡོད་རུང་། མདོ་སྨད་ཐེ་བོ་སོགས་སུ་དྲང་དེ་ཅང་ཞེས་འདོན་སྲོལ་ཡོད་དེ། དཔེར་ན། མི་དྲང་མོ་ལ་མི་ཅང་མོ་ཞེས་བརྗོད་པ་ལྟ་བུ་ལ་བལྟས་ན། ཅང་རྒན་ཞེས་པ་ནི་དམངས་ཁྲོད་ཀྱི་འདོན་སྲོལ་ཙམ་ཡིན་པར་མངོན། ཤར་བ་ཐོགས་མེད་ཀྱི་《བོད་ཀྱི་རིག་གནས་གསར་དཔྱད་རྩམ་ཟན་སྤྱི་ནོར་》གྱི་ཟུར་མཆན་ཞིག་ཏུ་ཅང་ཞེས་པ་ལ་《དག་ཡིག་གསར་བསྒྲིགས་》ལས་ཅི་ཡང་ཤེས་པ་ཞེས་པའི་ཚིག་བསྡུས་པ་ཞེས་བྱུང་ལ། 《བོད་རྒྱ་ཚིག་མཛོད་ཆེན་མོ་》རུ་ཅི་ཡང་ཤེས་པ་ཚིག་བསྡུས་ན་ཅང་ཤེས་སུ་འབོད་ཅིང་དེར་མངོན་ཤེས་ཀྱི་གོ་དོན་ཡོད་ཚུལ་གསལ་བ་དང་། རྒན་ཞེས་པ་ལ་སྔོན་དུ་སྐྱེས་པ་དང་ལས་ལ་འཛུལ་སྔ་བ་བཅས་ཀྱི་དོན་ཡོད་ཚུལ་《བོད་རྒྱ་ཚིག་མཛོད་ཆེན་མོ་》རུ་གསལ་ཡང་། འདིར་སྐྱེས་པའི་ལོ་གྲངས་རྒན་ན་རྒན་རྒྱུ་མེད། རྣམ་རིག་ཤེས་པ་རྒན་ན་རྒན་པ་ཡིན་ཞེས་པ་ལྟར་ཕྱི་མའི་རྣམ་རིག་ཤེས་པ་གཙོ་བྱས་པའི་ཉམས་མྱོང་ཅན་རྒན་པོ་ལོ་ན་མཐོ་བར་གོ་ཞེས་འགྲེལ་བཤད་གནང་བའང་དོན་ལ་གནས་སོ། །《བོད་རྒྱ་ཚིག་མཛོད་》ལས། “དྲང་མཁན་ནི་བར་མི་དང་ཁྲིམས་བདག་གི་དོན་དུ་འཇུག་” ⑩ ཟེར་བ་ལ་གཞིགས་ན། གཟུ་བོའམ་མི་བསླུ་བའི་དོན་དུ་གོ་བས་ཁྲིམས་དཔོན་ལྟར་དྲང་བཞག་ལུགས་མཐུན་གྱི་ལས་གཉེར་མཁན་དང་། རྩོད་གླེང་བར་འདུམ་བྱེད་མཁན་གྱི་དཔང་པོ་དང་འདུམ་པ་ལ་འཇུག་པ་ཡིན།
         གཉིས། དྲང་རྒན་གྱི་རིགས་བཤད་པ།
         ལེའུ་ཡིག་སྣ་ཚོགས་སུ་དྲང་རྒན་གྱི་རིགས་མང་པོ་ཞིག་བཀར་ཡོད་དེ། 《སྲིད་པའི་དྲང་རྒན་ཤན་འབྱེད་》ལས།“ལྷའི་དྲང་མཁན་མཐུ་ཆེན་དང༌། གཉན་གྱི་དྲང་མཁན་རྣ་གསས་དང༌། ཀླུའི་དྲང་མཁན་དཀར་སྔོན་དང༌། གཟའི་དྲང་མཁན་མིག་མང་དང༌། གཏོད་ཀྱི་དྲང་མཁན་སྟོབས་ཆེན་དང༌། ས་བདག་དྲང་མཁན་དབུ་དཀར་དང༌། དམུའི་དྲང་མཁན་ཐོད་དཀར་དང༌། བཙན་གྱི་དྲང་མཁན་ཤུགས་འགྲོགས་སོགས། དེ་རིང་དྲང་མཁན་གཉེན་པོ་བརྔན།” ⑪ཞེས་གཉན་ཀླུ་གཟའ་གཏོད་ས་བདག་དམུ་བཙན་སོགས་དྲང་མཁན་བརྒྱད་ཙམ་གྱི་མིང་དྲངས་ཡོད། 《དྲང་རྒན་དབུ་ལེགས་པ་བཞུགས་སོ་》ལས། “ཀྱེར་གནམ་གིས་དྲང་རྒན་ཉི་ཟླ་གཉིས། སེལ་བོན་ཁ་བོ་བདག་དང་གསུམ། མྱི་ཚིག་གཅིག་གིས་ཡར་ལ་ཉེ། རླུང་གིས་བཟོའི་སྤྱན་དམྱིག་ཡིས། པར་སྣང་དྲང་རྒན་འབྲུག་ཁྱུང་གཉིས། སིལ་བོན་ཁོ་བོ་བདག་དང་གཉིས། མྱི་ཚིག་གཅིག་གིས་ཡར་ལ་ཉེ།པར་སྣང་ཡང་བའི་དྲང་རྒན་ཡིན། སའི་དྲང་རྒན་ཆུ་གླང་གཉིས། སིལ་བོན་ཁོ་བོ་བདག་དང་གསུམ། མྱི་ཚིག་གཅིག་གིས་ཡར་ལ་ཉེ། ས་གཞི་གནས་པའི་དྲང་རྒན་ཡིན།” ⑫ ཞེས་གནམ་གྱིས་དྲང་རྒན་ཉི་ཟླ་གཉིས་དང་བར་སྣང་དྲང་རྒན་འབྲུག་ཁྱུང་གཉིས། སའི་དྲང་རྒན་ཆུ་གླང་གཉིས་ཡོད་པར་གསལ། 《དྲང་མཁན་གཏོ་ཐིག་གོང་མ་དབུ་ལགས་སོ་》ལས། “དྲང་མཁན་གནམ་མགྱོགས་མཐུའོ་ཆེ། ཉི་མ་མེ་ཤེལ་ཕྱག་ན་བསྣམས། གནམ་གྱི་ཐོག་སེར་མི་འོང་པའི། གཟུའ་དང་དཔང་ལ་གཤེགས་སུ་གསོལ། དྲང་མཁན་ཟླ་བའི་གདན་ཁྲི་ཅན། སྐུ་ལ་སྤྲིན་སྔོན་སླག་པ་མནབས། སའི་འདྲེ་སྲིན་མི་ལྡང་པའི། གཟུ་དང་དཔང་ལ་གཤེགས་སུ་གསོལ། དྲང་མཁན་བསེ་རྨོག་གཡུ་ཁྲབ་ཅན། ཕྱག་ན་བ་དན་འཁོར་ལོ་བསྣམས། མྱི་ནད་མི་བྷེབ་(འབེབ་)གཟུ་དཔང་མཛོད། དྲང་མཁན་ལྷ་རི་ལྷ་སྤོ་དེ། སྐུ་ལ་སྐར་མ་འབུམ་གྱིས་སླག་པ་མནབས། ཕྱག་ན་སྤྲིན་གྱི་གཡབ་ངར་བསྣམས། བྱང་བཙན་མི་འབེབ་གཟུ་དཔང་མཛོད། དྲང་མཁན་གཉན་ཚ་ཤག་འདེབ་(འདེབས་)དེ། སྐུ་ལ་ཁྲོ་ཆུ་ཚ་ཚ་མནབ(མནབས)། གསེར་སྟ་ཡང་པ་ཕྱག་ན་བསྣམས།བདག་རྒྱལ་ཤག་འདེབ་གཟུའ་དཔང་མཛོད། དྲང་མཁན་ཀླུ་ཚ་ཀུན་ཤེས་གིས། སྐུ་ལ་ཡི་གེ་སྨྲ་ཤེས་མནབས། ཕྱག་ན་ཧོས་རུས་སིལ་བ་བསྣམས། ལྷ་འདྲེ་མི་འཁྲུག་གཟུའ་དཔང་མཛོད། དྲང་མཁན་སྒམ་པ་བློ་ལྡན་དེ། སྐུ་ལ་བདུད་རྩི་སླག་པ་མནབས། ལྕེ་ལ་ཅི་སྨན་བུམ་པ་ཐོགས། ཕྱག་ན་སྣང་གསལ་སྒྲོན་མེ་བསྣམས། རྩི་དུག་མི་འདྲེས་གཟུ་དཔང་མཛོད། དྲང་མཁན་ཡགས་(ཡག་)བྱེད་རྣ་གསང་དེས། སྐུ་ལ་གཡུ་འབྲུག་སླག་པ་མནབས། ཕྱག་ན་གསེར་གྱི་ཆག་ཤིང་བསྣམས། དཀར་ནག་མི་འདྲེས་གཟུ་དཔང་མཛོད། དྲང་མཁན་མངོན་ཤེས་སྟོབས་པོ་ཆེ། སྐུ་ལ་ཆུ་གླང་སླག་པ་མནབས། སྟོབས་ཀྱི་རི་རབ་པང་ནས་འཁྱེར། སྐྱིན་འདང་མི་འབེབ་གཟུ་དཔང་མཛོད། དྲང་མཁན་པང་(བང་)འགྱོགས་(མགྱོགས་)གློག་འདབ་ཅན། སྐུ་ལ་རླུང་ཀར་གཤོག་པ་སྐྱེས། རྗི་(རྫི་)རླུང་བ་དན་ཕྱག་ན་བསྣམས། བདག་རྒྱལ་མགྱོགས་པའི་གཟུ་དཔང་མཛོད། དྲང་མཁན་སྨེ་ཐུབ་ཅིག་འཇོམས་དེས། སྐུ་ལ་ཁྲོ་ཆུ་སླག་པ་མནབ། ཕྱག་ན་དབལ་གྱི་རལ་གྲི་བསྣམས། པད་སེར་མི་འོང་གཟུའ་དཔང་མཛོད། དྲང་མཁན་སྣེང་ཁྲོམ་གཡུ་གཤོག་ཅན། སྐུ་ལ་གཡུ་ཁྲབ་སྔོན་པོ་བསྣམས། ཕྱག་ན་དུང་གི་ཕོ་སྙུགས་བསྣམས། དལ་ཡམ་བསྒྱུར་བའི་གཟུའ་དཔང་མཛོད། དྲང་མཁན་མེའི་སླག་པ་ཅན། སྐུ་ལ་དུང་ཁྲབ་དཀར་པོ་བསྣམས། གཡུའི་རུ་མཚོན་ཕྱག་ན་བསྣམས། མེ་དགྲ་བསྒྱུར་བའི་གཟུའ་དཔང་མཛོད། དྲང་མཁན་ཡེ་ཤེས་སྤྲུལ་བ་ཅན། ཤེལ་ཁྲབ་དཀར་པོ་སྐུ་ལ་བསྣམས། མེ་ལོང་སྣང་གསལ་ཕྱག་ན་བསྣམས། མི་ནད་སྒྱུར་བའི་གཟུའ་དཔང་མཛོད། དྲང་མཁན་རྫི་རླུང་འདབ་མ་ཅན། བྱ་ཐུལ་དཀར་པོ་སྐུ་ལ་བསྣམས། སྨྲིག་དཀར་རུ་མཚོན་ཕྱག་ན་བསྣམས། རླུང་གི་རེང་འབྱམ་བཟློག་ཏུ་ལོ། དྲང་མཁན་སྒམ་པོ་བློ་ལྡན་དེས། སྲ་བརྟན་ལྕགས་ཁྲབ་སྐུ་ལ་བསྣམས།གནམ་ལྕགས་ཕོ་འོང་ཕྱག་བསྣམས། ཆུའོ་གཞོང་བཞི་འཁྱེར་བས་འཁྱེར། ཆུ་དགྲ་བསྒྱུར་བའི་གཟུའ་དཔང་མཛོད། དྲང་མཁན་ལྕགས་ཀྱི་འགྱེད་ཕུར་ཅན། རིན་ཆེན་སྣ་དགུ་གོ་ཁྲབ་ཅན། ལྕགས་ཀྱི་རུ་མཚོན་ཕྱག་ན་བསྣམས། མཚོན་སྣ་བསྒྱུར་བའི་གཟུའ་དཔང་མཛོད། དྲང་མཁན་སྡོང་(སྟོང་)གསུམ་སྤྱི་གནན་དེ། སྐུ་ལ་ཤེལ་གྱི་ཕྲེང་བ་མནབ་(མནབས)། དུང་གི་མཚོན་ཆ་ཕྱག་ན་བསྣམས། ཆུང་སྲི་འདུལ་བའི་གཟུ་དཔང་མཛོད། དྲང་མཁན་རྫུ་འཕྲུལ་སྟོབ་(སྟོབས་)པོ་ཆེ། མཆོང་ཁྲབ་སྨུག་པོ་སྐུ་ལ་བསྣམས། རྫི་རླུང་དཀར་པོ་གཡབ་དར་ཅན། ལྕགས་ཀྱི་པན་གླང་རི་ཙམ་བཅིབས། རེ་འབྱམས་བསྒྱུར་བའི་གཟུ་དཔང་མཛོད། དྲང་མཁན་སྟོང་སུམ་(གསུམ་)ཁྱབ་པ་ཅན། སྐུ་ལ་རྣོ་མཚོན་སྣ་དགུ་བརྒྱན། མཚོན་ཆ་དབལ་མེ་ཕྱག་ན་བསྣམས། རང་མཚོན་རང་ལ་མི་འཛུག་གཟུའ་དཔང་མཛོད། དྲང་མཁན་མུན་པ་གྲང་འདོན་དེ། ཕྱག་ན་ཙིས་རྡོ་ཀར་(དཀར་)ནག་བསྣམས། མྱི་གྲངས་སྤེལ་བའི་གཟུ་དཔང་མཛོད། དྲང་མཁན་སྨེ་ཐུབ་ཁྲོ་ཆུ་སླག་པ་ཅན། གཟུ་ཕྲོང་ཀར་པོ་བྱ་ར་འཛུགས། དམེ་འདྲེ་ཐུབ་པའི་གཟུ་དཔང་མཛོད། དྲང་མཁན་འོད་གསལ་བྱམས་གྲུབ་དེས།དུང་གི་ཆག་ཤིང་ཕྱག་ན་བསྣམས། པང་ནི་གློག་དང་རླུང་བས་མགྱོགས། དགྲ་སྡང་ཐུབ་པའི་གཟུ་དཔང་མཛོད། དྲང་མཁན་ཡོད་པ་གསེར་སླག་ཅན། ཕྱག་ན་ལྕགས་མདུང་འཁྱིལ་བ་བསྣམས། ཐེལ་རང་འདུལ་བའི་གཟུའ་དཔང་མཛོད། དྲང་མཁན་ཀུན་ཤེས་བློ་ལྡན་དེས། བསེརའི་འདན་ཀར་ཕྱག་ན་བསྣམས། བདག་རྒྱལ་དགྲ་ཕམ་གཟུ་དཔང་མཛོད། དྲང་མཁན་མུས་པ་ཁྲིའི་རྗེ། དངུལ་ཀར་སླག་པ་སྐུ་ལ་མནབས། ཕ་འོང་འཕན་གིན་སྲི་གཅན་འདུལ། ཆུང་སྲི་ཐུབ་པའི་གཟུ་དཔང་མཛོད། དྲང་མཁན་སྤྲུལ་བ་ཀུན་ཤེས་རྗེ། བསྭེ་ཁྲབ་དམར་པོ་སྐུ་ལ་བསྣམས། ཕྱག་ན་དབལ་གྱི་མཚོན་ཆ་བསྣམས། རྨྲང་(རྨང་)འདྲེ་ཐུབ་པའི་གཟུ་དཔང་མཛོད། དྲང་མཁན་ལྡ་རེ་སྤྲུལ་བ་ཅན། པ་དན་དམར་པོ་ཕྱག་ན་བསྣམས། དྲི་བོ་ཐུབ་པའི་གཟུ་དཔང་མཛོད། དྲང་མཁན་ཁྲོ་ཆུ་སྡེར་མོང་ཅན། ནལ་འདྲེ་ཐུབ་པའི་གཟུ་དཔང་མཛོད། དྲང་མཁན་རྡོ་ལུས་གློག་འདབ་ཅན། གློག་གི་མྱེ་དཕང་སྐུ་ལ་བསྣམས། སྐྱེས་ཀྱི་མདའ་གཞུ་ཕྱག་ན་བསྣམས། གཟུང་འདྲེ་ཐུབ་པའི་གཟུའ་དཔང་མཛོད། དྲང་མཁན་ཁྲི་སྤེ་ལྡེ་རུ་དེས། གོ་ཁྲབ་སྔོན་པོ་སྐུ་ལ་མནབས། བདུད་འདུལ་ཕ་འོང་ཕྱག་ན་བསྣམས། མནའ་སྲི་ཐུབ་པའི་གཟུའ་དཔང་མཛོད། དྲང་མཁན་ལྕགས་ཀྱི་རྨོག་ཞུ་ཅན། ཕྱག་ན་དྲེད་གྱི་སྦར་མོང་བསྣམས། ངུར་འདྲེ་ཐུབ་པའི་གཟུའ་དཔང་མཛོད། དྲང་མཁན་སྣང་གསལ་མེ་ལོང་ཅན། ཙང་ཙོག་(གཙང་བཙོག་)མི་འདྲེས་གཟུ་དཔང་མཛོད། དྲང་མཁན་ཁྲོ་ཆུ་རི་མོ་ཅན། སྐུ་ལ་ཁྲོ་ཆུ་དབལ་སླག་མནབས། གདོན་བགེགས་ཐུབ་པའི་གཟུ་དཔང་མཛོད། དྲང་མཁན་བསེ་ཞུ་བསེ་ཕུག་ཅན། སྣ་སུར་ཐུབ་པའི་གཟུའ་དཔང་མཛོད། དྲང་མཁན་ཐོག་པ་ཡེར་བ་དེས། བསམ་ཆོད་རལ་གྲི་ཕྱག་ན་བསྣམས། མོག་འགེགས་ཐུབ་པའི་གཟུའ་དཔང་མཛོད། དྲང་མཁན་སྣེང་ཕྲོམས་སྡེར་པོ་དེས། སྤྲུལ་པའི་རྣོ་མཚོན་ཕྱག་ན་བསྣམས། དགྲ་སྲི་ཐུབ་པའི་གཟུའ་དཔང་མཛོད། དྲང་མཁན་བཟེད་བྱེད་འུག་མིག་དེས། ཕྱག་ན་དུང་གི་རྣ་རུ་བསྣམས། ཡམས་ཐུབ་པའི་གཟུའ་དཔང་མཛོད། དྲང་མཁན་གཟེད་མ་ཀྲུ་མིག་དེས། གོད་འདྲེ་ཐུབ་པའི་གཟུ་དཔང་མཛོད། དྲང་མཁན་ལྷ་བྱ་གསེ་གཟུང་དེས། རབ་(རབས་)ཆད་ཐུབ་པའི་གཟུའ་དཔང་མཛོད། དྲང་མཁན་སྟོབས་ཆེན་སྤྱན་རྣོན་དེས། འགོང་འདྲེ་ཐུབ་པའི་གཟུ་དཔང་མཛོད། དྲང་མཁན་གཟེ་མ་ཁྲེ་རུ་དེས། ལྐུགས་འདྲེ་ཐུབ་པའི་གཟུའ་དཔང་མཛོད།” ⑬ཅེས་དང་། ཡང་དེ་ལས།“མེའི་དྲང་མཁན་མྱིས་མ་བཀོས། ཤིང་གི་དྲང་མཁན་སྟ་མ་བཅད། རྡོ་ཡི་དྲང་མཁན་འཇས་མ་བཀྱག ཆུའི་དྲང་མཁན་ཡུར་མ་དྲང་། ལྷ་(ལྟ་)བའི་མག་(མིག་)རྣོན་དྲང་མཁན་དང་། ཉན་ས་རྣ་གསང་དྲང་མཁན་དང་། སྙབ་པ་ལག་རིང་དྲང་མཁན་དང་། ཀུན་ཤེས་རྒྱལ་པོ་དྲང་མཁན་དང་། འགྲོ་བ་པང་མགྱེགས་(བང་མགྱོགས་)དྲང་མཁན་དང་། སྨྲ་མཁས་དྲང་མཁན་སྤུན་གསུམ་དང་།” ⑭ ཞེས་དྲང་རྒན་ལ་རིགས་སྣ་ཚོགས་བཀར་ཡོད་དོ། །
         གསུམ། དྲང་རྒན་གྱི་སྐྱེ་རྒྱུད་བཤད་པ།
         དམངས་ཁྲོད་ཀྱི་དྲང་རྒན་ཡིག་ཆ་ལ་པར་གཞི་སྣ་ཚོགས་ཡོད་པར་མ་ཟད། སོ་སོའི་ནང་དོན་ལ་ཡང་ཁྱད་པར་ཆེ་ཞིང་། དེ་དག་ཞིབ་བསྡུར་བྱས་ནས་དྲང་རྒན་གྱི་སྐྱེ་རྒྱུད་མདོ་ཙམ་བཤད་ན། 《སྲིད་པའི་དྲང་རྒན་ཤན་འབྱེད་དང་དྲང་མཁན་གྱི་བརྔན་ཡོན་》ལས། “ད་ནི་དྲང་མཁན་སྐྱེ་རྒྱུད་བཤད། དྲང་རྒན་གཉན་གྱི་གཟུ་བོ་ཡིན། ཡབ་ནི་རྫི་རྒྱལ་དབུ་སེར་ཡིན། ཡུམ་ནི་དགུ་ལྕམ་འཕྲུལ་མོ་ཡིན། སྲས་ནི་མི་རུམ་དཀར་པོ་ཡིན། དེ་ནི་ལྷ་འདྲེ་མི་དང་གསུམ།བར་ལ་མི་མཐུན་གཟུ་བོ་མཛོད།” ⑮ ཅེས་དང་། 《དྲང་རྒན་དབུ་ལེགས་པ་》ལས། “དང་པོ་གསས་རྡོའ་གཟུའ་མཁན་དང་། སྲིད་པའི་དྲང་མཁན་དེ་དང་གཉིས། དང་བོ་སྲིད་པ་ཅི་ལྟར་སྲིད། སྐྱིད་སྐྱུད་(སྐྱེ་རྒྱུད་)བཤད་ན་པམ་རེང་མཐོའ། གྲོལ་ཕུའ་བཤད་ནས་སྨུ་སྨོན་ཟའ། དང་བོ་གླིང་བཞི་རྒྱལ་བོ་དང་། སྒོ་བཞི་ལྕམ་མོ་སྤྲུལ་བ་ལ། སྲིད་པའི་དྲང་རྒན་སུ་རྒྱལ་དང་། རྡོའ་གཉན་དྲང་རྒན་རྒྱའ་བཅུ་འགྲོལ། ཉི་མ་ཤར་གིས་རྒྱལ་བོ་དང་། གཉེན་གིས་ལྕམ་མོ་སྤྲུལ་བ་ལེས། ལྷའི་དྲང་རྒན་རྒྱལ་བཅུ་དང་། གཡུའི་ཝང་འང་རྒྱའ་བཅུ་འགྲོལ། ནུབ་གིས་དྲང་རྒན་རྒྱལ་བཅུ་དང་། གཏོད་ལྕམ་ཤེས་པའི་མ་དང་སྤྲུལ་པ་ལ། མཆོང་གིས་དྲང་རྒན་རྒྱལ་བཅུ་གྲོལ། དྲང་རྒན་གསས་རྡོའ་དེ་རྣམས་གིས། གནམ་ས་ཙམ་གིས་ཤོང་མོ་ཡོད། ཕུ་མདོའ་ཙམ་གིས་སྐར་ལ་ཡོགས། དབྱར་རྒུན་ཙམ་གིས་སྤྲུལ་བ་ཡོད། ཆུ་ཀླུང་ཙམ་གིས་རྩ་རྒྱུད་ཡོད། ཉི་ཟླ་ཙམ་གིས་སྤྱན་དམྱིག་ཡོད།” ⑯ ཅེས་དང་། ཡང་《དྲང་རྒན་དབུ་ལགས་སོ་》ལས། “དེ་རེང་དྲང་མཁན་གཉན་གིས་སྐྱེད་རྒྱུད་བཤད་འཚལ་ལོ། དང་པོ་ཡོ་(ཡེ་)མེད་སྟོང་པ་ལེས། དེ་ལེས་ཡོ་མུད་(ཡེ་ཡོད་)ཅུང་ཙམ་སྲིད། དེ་ལེས་ཡོད་ཀྱིས་སྟོང་འ་ཤར། གཏོའི་སྐྲལ་བུ་ནང་ཤེས་ལེས། སྲིད་པི་(པའི་)རླུང་གྲུབ་ལད་དུ་ཆག རླུང་ཀར་པོ་དེའི་སྲིད་པ་ལེས། ལྷ་ནི་དུང་མྱིད་ལྷ་ཀར་སྲིད། རླུང་སྐྱའོ་དེའི་སྲིད་པ་ལེས། བ་ནི་ཡེས་འ་ཀར་མོ་སྲིད། རླུང་ནག་པོ་དེའི་སྲིད་པ་ལེས།བདུད་ནི་ངམ་མྱི་ནག་པོ་སྲིད། དུས་དང་སྐལ་པ་དེ་ཙེས་(ཙམ་)ནས། གཤེན་གིས་བྲག་དང་འོག་གིས་མཚོ། སྲིད་པ་ལྕམ་དྲལ་དེ་གཉིས་གིས། ཡབ་ནས་རིན་ཆེན་ཟོར་རྡོའ་དང་། ཡུང་ནི་གཡུའི་ཆིས་སྨན་གཉིས། སྲིད་བྲག་དང་མ་བཤག་པ་ལ། སྲིད་བྲང་ངམ་ལ་གཟོང་གིས་སྐོར། མོ་བདག་ཉལ་ས་ཙམས་གཅིག་བསྐོར། ཟོར་རྡོའ་རྒྱ་མཚོའ་ཚུང་ཤོག་ཟེར། དེ་ནས་ཉལ་ས་བཅས་པ་ལ། ཅིག་གིས་ཉལ་ས་མ་བཅས་པ།བྲག་སྨན་མྱི་ཙིན་འོད་(འོག་)དུ་གཉལ(ཉལ)། སྲིད་པོ་ཚལ་སྙན་སྟེན་(སྟེང་)དུ་ཉལ། དེ་གཉིས་སྲིད་གིས་ལྟེ་འ་ལ། སྲིད་པོ་དྲང་མཁན་ཆེ་གསུམ་སྲིད། གཉན་གིས་དྲང་མཁན་རྣམས་(རྣ་)གསས་དང་། ཀར་གིས་དྲང་མཁན་སྤྱན་རྣམས་དང་། གསས་གིས་དྲང་མཁན་སྙིང་ཀར་དང་། སྲིད་པི་དྲང་མཁན་ཐྱ་ཆེན་ཁྱོད། སྐྱེད་རྒྱུད་བཤད་ནས་བོང་རི་ཐོབ། དྲལ་ཕུལ་བཤག་ན་མ་ཆས་བཟང་།” ⑰ ཞེས་མདོ་སྨད་མདའ་ཚང་ཡིག་ཆ་ལས་དྲང་རྒན་གྱི་སྐྱེད་རྒྱུད་བཤད་སྐབས་ཡབ་ནི་རིན་ཆེན་ཟོར་རྡོ་དང་ཡུམ་ནི་གཡུའི་ཆིས་སྨན་གཉིས་ལས་སྲིད་པའི་དྲང་མཁན་ཆེ་གསུམ་བྱུང་བར་བཤད། དེ་དང་གོང་དུ་བཤད་པའི་ཐེ་བོ་སོགས་ཀྱི་དྲང་རྒན་ཡིག་ཆ་ལས་ཡབ་རྫི་རྒྱལ་དབུ་སེར་དང་ཡུམ་དགུ་ལྕམ་འཕྲུལ་མོ་ལས་བྱུང་ཚུལ་དང་། གླིང་བཞི་རྒྱལ་པོ་དང་སྒོ་བཞི་ལྕམ་མོ་སྤྲུལ་བ་ལས་བྱུང་བར་བཤད་པ་གསུམ་མི་མཐུན་པས། འདི་དག་ནི་ས་ཆ་སོ་སོའི་བཤད་ཚུལ་མི་འདྲ་བ་ཡིན་ནམ། ཡང་ན་མིང་གི་རྣམ་གྲངས་ཙམ་ཡིན་པ་མི་ཤེས་སོ། །
         བཞི། དྲང་རྒན་གྱི་ལས་མཛད་བཤད་པ།
         《སྲིད་པའི་དྲང་མཁན་ཤན་འབྱེད་》ལས། “ལྷ་འདྲེ་ཤན་འབྱེད་དྲང་མཁན་མཁས། དཀར་ནག་ཤན་འབྱེད་དྲང་མཁན་མཁས། དགྲ་ཟིན་ཤན་འབྱེད་དྲང་མཁན་མཁས། གཙང་རྩོགས་ཤན་འབྱེད་དྲང་མཁན་མཁས།” ⑱ཞེས་དྲང་རྒན་གྱི་བྱེད་ལས་གཙོ་བོ་ནི་ལྷ་འདྲེ་ཤན་འབྱེད་དང། དཀར་ནག་ཤན་འབྱེད། དགྲ་ཟིན་ཤན་འབྱེད། གཙང་རྩོགས་ཤན་འབྱེད་སོགས་ལ་མཁས་པར་བཤད། ཡང་དེ་ལས། “ལྷ་མི་རྒྱལ་བའི་དྲང་མཁན་མཛོད། དགྲ་ཁམས་ཕམ་པའི་དྲང་མཁན་མཛོད། ལྷ་འདྲེ་འདུལ་བའི་དྲང་མཁན་མཛོད། རྒྱལ་བསེན་འདུལ་བའི་དྲང་མཁན་མཛོད། འདྲེ་གདོན་འདུལ་བའི་དྲང་མཁན་མཛོད། དར་སྲི་འདུལ་བའི་དྲང་མཁན་མཛོད། ཆུང་སྲི་འདུལ་བའི་དྲང་མཁན་མཛོད། རྒྱལ་འགོང་འདུལ་བའི་དྲང་མཁན་མཛོད། ཐེའུ་རང་འདུལ་བའི་དྲང་མཁན་མཛོད། མོ་འདྲེ་འདུལ་བའི་དྲང་མཁན་མཛོད། གོད་འདྲེ་འདུལ་བའི་དྲང་མཁན་མཛོད། ཀོད་སྲི་འདུལ་བའི་དྲང་མཁན་མཛོད། རྨང་འདྲེ་འདུལ་བའི་དྲང་མཁན་མཛོད། ཡུལ་འདྲེ་འདུལ་བའི་དྲང་མཁན་མཛོད། བྱད་ཁ་བཟློགས་པའི་དྲང་མཁན་མཛོད། ཕུར་ཁ་བཟློགས་པའི་དྲང་མཁན་མཛོད། ཡམ་ཁ་བཟློགས་པའི་དྲང་མཁན་མཛོད། བདུད་དཔུང་འདུལ་བའི་དྲང་མཁན་མཛོད། ཀླུ་གདོན་འདུལ་བའི་དྲང་མཁན་མཛོད། སད་སེར་བཟློགས་པའི་དྲང་མཁན་མཛོད།” ⑲ ཅེས་དྲང་རྒན་ནི་ལྷ་རྒྱལ་དུ་འཇུག་མཁན་དང་། དགྲ་ཁམས་ཕམ་པར་མཛད་མཁན། འདྲེ་སྲིན་སྣ་ཚོགས་འདུལ་བ་དང་གནོད་པ་ཞི་བ། བྱད་ཁ་དང་ཕུར་ཁ། སེར་སད་སོགས་ཟློག་མཁས་པའི་ནུས་མཐུ་ཅན་ཞིག་ཡིན་ཚུལ་བསྟན་ཡོད་པ་རེད།
         ལྔ། དྲང་རྒན་བརྔན་ཚུལ་བཤད་པ།
         《སྲིད་པའི་དྲང་མཁན་ཤན་འབྱེད་དང་དྲང་མཁན་བརྔན་ཡོན་བཞུགས་སོ་》ལས། “དྲང་མཁན་བརྔན་པ་ཀར་སྲིད་ན། ལྷ་དང་སྲིན་འཐབ་པའི་ཚེ། ལྷའི་དམགས་(དམག་)ལ་ཁྲི་ཚོ་གཅིག སྲིན་དམག་བྱེ་བ་དུང་ཕྱུར་གཅིག ལྷ་རྣམས་ཀུན་གྱི་དྲང་མཁན་བརྔན། གསས་བསང་གླའི་རྣ་བ་ཙམ། བསང་ནས་སྔོན་མོ་འབྲུ་གྱི། བདུད་རྩི་ཆང་ཕུད་མཆོད་པ་བཤམ། དྲང་རྒན་ཐམས་ཅད་སྤྱན་དྲང་བརྔན།” ⑳ཞེས་པ་དང་། 《དྲང་རྒན་གཏོ་ཐིག་གོང་མའི་དབུ་ལགས་སོ་》ལས། “དེ་རིང་བོན་གྱི་སྨྲང་ཆད་དང་། བླུན་གྱི་ཡས་ཆད་ཅི་ཡོད་པ། དྲང་རྒན་ཁྱེད་ཀྱིས་བསབ་ཏུ་གསོལ། གསེར་སྲས་གཡུའི་ལྕམ་སྲས་ཀྱིས། སྲིད་པའི་དྲང་མཁན་ཁྱེད་བརྔོན། མཁན་དང་ཤུག་གི་ལོ་མས་བསང་། ཚན་དང་ཁྲུས་ཀྱིས་གདབ། བལ་བུ་ཀར་པོ་དང་། སྦ་སྙུག་ལོ་མས་བརྔན།ལྷ་ལོང་སྨན་ཤིང་ལོ་མས་བསང་། ཙན་དན་དཀར་པོ་དང་།སྟག་གཟིག་དར་སྣས་བརྒྱན་པས་བརྔན།” (21) ཞེས་པ།གཞན་《དྲང་མཁན་གཏོ་ཐིག་གཞི་བཏིང་སྒྲོན་འཛུགས་དབུ་ལགས་སོ་》ལས། “ན་བདག་འདིས་ཡན་ཆད་དང་། བོན་པོ་བདག་གིས་སྨྲང་ཆད་དང་། དྲང་མཁན་ཁྱོད་ཀྱིས་གསས་དུ་གསོལ། གསེར་གྱིས་བུ་སྦ་(བུ་ཕོ་)དང་གཡུའི་བུ་མོའི། སྲིད་པའི་དྲང་མཁན་ཁྱོད་རྣམས་བརྔན། མཁན་དང་ཤུག་གིས་སྨྲང་ཆད་དང་། སྦ་སྙུག་དར་གིས་རྒྱན་པ་བརྔན།ཙན་དན་ཀར་པོ་སྟག་དང་གཟིག་གིས་རྒྱན། སྲིད་པའི་དྲང་མཁན་ཁྱོད་རྣམས་བརྔན།” (22)ཞེས་བསང་དང་བདུད་རྩི་ཆང་ཕུད། སྨྲང་ཡས། མཁན་ཤུག ཙན་དན་དཀར་པོ། སྙུག་མ་དར་གྱིས་བརྒྱན་པ་བཅས་ཀྱིས་བརྔན་པ་བསྟན།
         དྲུག དྲང་རྒན་བརྔན་པའི་ཡོན་ཏན་བཤད་པ།
         《སྲིད་པའི་དྲང་རྒན་དབུ་ལགས་སོ་》ལས། “ཡ་ལྦ་དཀར་མོའི་སྨོན་མི་ཐོབ། ལྷ་མི་རྒྱལ་ལོ་ངར་ཁམས་ཕམ། དེ་ཡང་དྲང་མཁན་གཉན་གྱི་མཐུ། དགྲའ་བོ་བུ་རྟ་ཆོས་ལ་ཕོབ། རང་གི་བུ་རྟའི་མགོན་སྐྱབས་མཛོད། ཡང་དྲང་མཁན་བརྔན་པ་ཀར་སྲིད་ན། ལྷ་དང་སྲིན་གཉིས་འཐབ་པའི་ཚེ། ལྷའི་དམགས་(དམག་)ལ་ཁྲི་ཚེ་གཅིག སྲིན་དམག་བྱེ་བ་དུང་ཕྱུར་གཅིག ལྷ་རྣམས་ཀུན་གྱི་དྲང་མཁན་བརྔན། གསས་བསང་གླའི་རྣ་བ་ཙམ། བསང་ནས་སྔོན་མོ་འབྲུ། བདུད་རྩི་ཆང་ཕུད་མཆོད་པ་བཤམ། དྲན་རྒན་ཐམས་ཅད་སྤྱན་དྲང་བརྔན།” (23) ཞེས་པ་དང་། ཡང་དེ་ལས།“དྲང་མཁན་བརྔན་པའི་ཡོན་ཏན་གྱིས། ལྷ་རྣམས་རྒྱལ་བའི་དྲང་མཁན་མཛོད། དགྲ་སྲི་ཕམ་པའི་དྲང་མཁན་མཛོད།” (24) ཅེས་ལྷ་སྲིན་འཐབ་པའི་ཚེ་དྲང་རྒན་བརྔན་པས་ལྷ་རྒྱལ་ཞིང་སྲིན་ཕམ་ཚུལ་བསྟན། གཞན་ཡང་། “དྲང་མཁན་མཐུ་ཆེན་གཉན་པོ་བརྔན། ལྷ་འདྲེ་གཉིས་ཀྱི་ཤན་ཡང་ཕྱེ། དཀར་ནག་གཉིས་ཀྱི་ཤན་ཡང་ཕྱེ། དགེ་སྡིགས་གཉིས་ཀྱི་ཤན་ཡང་ཕྱེ། དགྲ་ཟིན་གཉིས་ཀྱི་ཤན་ཡང་ཕྱེ། གཙང་དམེ་གཉིས་ཀྱི་ཤན་ཡང་ཕྱེ། ཡང་དྲང་མཁན་བརྔན་པའི་མཐུ་སྟོབས་ཀྱི། དགྲའ་བོ་བུ་རྟ་གྲོངས་འཆིང་གཅིགརང་གི་བུ་རྟའི་ཁ་འཛིན་མཛོད།” (25) ཅེས་པའོ། །
         བདུན། དྲང་རྒན་ཀུན་ཤེས་ཡིན་ཚུལ།
         དམངས་ཁྲོད་ཀྱི་གཏམ་རྒྱུད་ཁྲོད་དུ་དྲང་རྒན་ཀུན་ཤེས་ཡིན་པའི་སྣང་བརྙན་མངོན་ལ། བོན་གྱི་ཡིག་ཚང་མདོ་དྲི་མེད་གཟི་བརྗིད་དང་མདོ་འདུས་སུ་ཀུན་ཤེས་འཕྲུལ་གྱི་དྲང་མཁན་དང་དྲང་མཁན་ཀུན་ཤེས་མ་བཅས་དང་། ལེའུ་ཡིག་ནང་དུ་དྲང་མཁན་ཀླུ་ཚ་ཀུན་ཤེས་དང་ཀུན་ཤེས་རྒྱལ་མོ་དྲང་མཁན། ཀུན་ཤེས་རྒྱལ་པོ་དྲང་མཁན་སོགས་བྱུང་།《དྲང་མཁན་གཏོ་ཐིག་གཞི་བཏིང་སྒྲོན་འཛུགས་དབུ་ལགས་སོ་》ལས། “དྲང་མཁན་སྤྲུལ་པའི་ཡེ་ཤེས་ཅན། ཀུན་ཤེས་ཀུན་དྲན་ཀུན་གསལ་དང་། རིན་ཆེན་སྣ་དགུའི་ཀོ་ཁྲོབ་ཀུ་(གོ་ཁྲབ་སྐུ་)མནབ། མཚོན་སྣ་སྒྱུར་པའི་གཟུག་(གཟུ་)དཔང་མཛོད།” (26) ཅེས་དང་། ཡང་དེ་ལས། “སྲིད་པའི་དྲང་མཁན་འདི་རྣམས་ཡོད། དེ་རེང་གཟུག་(གཟུ་)དང་དཔང་ལ་སྤྱན་དྲོངས། དེ་རེང་གཏོའ་ཕྱེད་འདི་དག་གིས། ཀར་ནག་མི་འཏྲེ་གཟུའ་དཔང་མཛོད། གཙང་གཙོ་(བརྩོག་)མི་འཏྲེ་གཟྱ་དཔང་མཛོད། ཁྱེད་ཀྱིས་མི་ཤེས་གང་ཡང་ཤྱི་(མེད)། གསས་དྲལ་ཀར་གིས་གཞི་སྟེངས་སུ། ལྷ་ནས་སྔོན་པོ་འདི་རྣམས་སྤྱན་དྲོངས། ནས་ཀྱིས་ཕོ་མོ་གང་ཡིན་པར། ཀར་(དཀར་)གིས་མི་ཤེས་དྲང་མཁན་ཁྱེད་ཀྱིས་ཤྱེས། རྒོང་སྔོན་ཡ་འུ་འོག་ཤེས་ནས། ཉི་ཟླ་ཟུང་གཅིག་འགྲོལ་བ་ལ། བུ་ཙ་དུག་ཡོད་དུག་མེད་པའི། གང་གིས་མི་ཤེས་དྲང་མཁན་ཁྱེད་ཀྱིས་ཤེས། ཙན་དན་རྨུག་པོ་མཚལ་གསེབ་ནས། སྟག་བུ་ཐུང་གཅིག་གནས་པ་ལ། མཆེའ་བ་གང་ཕྲ་གང་སྦོང་(སྦོམ་)དེ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། ཀང་གར་(གངས་དཀར་)ཡ་བུ་ཡང་རྩེ་ནས། འབྲོང་གཡས་ངར་བ་གནས་པ་ལ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། གསེར་གིས་ཕ་འུ་འོག་ཤེད་ནས། ས་སྲིན་གྲོག་མ་གནས་པ་ལ། བུ་ཙ་ལྕམ་དྲལ་དུག་ཡོད་དུག་མེད་པའི། གང་གིས་མི་ཤེས་དྲང་མཁན་ཁྱེད་ཀྱིས་ཤེས། རྟ་རྔ་ཉག་གཅིག་ཆབས་གིས་སྒྱུར་བ་ལས། གློ་འཇུག་ཀར་ལྟར་ཀར་མི་ལྟར། གང་གིས་མི་ཤེས་དྲང་མཁན་ཁྱེད་ཀྱིས་ཤེས། གནམ་གིས་ཐུབས་རེང་པའི་ཤ་ཟན་ཅིག སྤུ་ལྗང་གང་མང་ཉུམ་སྟེ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། དེ་རེང་ལེའུ་ཡོདན་(ཡོན་)བདག་གིས། གཙང་རྩོགས་ཙི་ཡོད་ཅི་མི་པའི་(ཅི་ཡོད་ཅི་མེད་པ)། གང་གིས་མི་ཤེས་དྲང་མཁན་ཁྱེད་ཀྱིས་ཤེས།” (27) ཞེས་དང་། 《དྲང་མཁན་གཏོ་ཐིག་གོང་མའི་དབུ་ལགས་སོ་》ལས། “ཁྱེད་ཀྱིས་མི་ཤེས་གང་ཡང་མེད། གསས་གྲལ་མཐོན་གསུམ་འདི་དག་ན། ལྷ་ནས་སྔོན་མོ་གཅལ་བཀྲམ་ལ། དང་པོ་ནས་ཀྱི་ཕ་སྨོས་པ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། རྒུང་ལ་ཉི་ཟླ་ཕྲུག་ཅིག་འདུལ་བདལ།བུ་ཙ་དུག་ཡོད་དུག་མེད་པ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། ཙན་དན་སྨུག་པོ་མཚལ་གསེབ་ན། སྟག་པོ་ཐོད་ཅིག་མཆེ་བ་གང་རྣོ་གང་སྦྲོང་བ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། གངས་དཀར་འདབ་ཀྱི་གཡའ་སྤང་ལ། འབྲོང་གཡག་རའི་ཕྲ་སྦྲོང་དེ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། ཟངས་ཀྱི་ཕ་འོག་ཤེད་ན། ས་སྲིན་གྲོག་མ་བྱ་བ་ལ། བུ་ཙ་དུག་ཡོད་དུག་མེད་པ། གང་གིས་མི་ཤེས་དྲང་མཁན་ཁྱེད་ཀྱིས། རྟ་རྔ་ཉག་ཅིག་ཆབ་ལ་རྒྱལ་བ་ལ། འགོ་བཞུག་གར་ལྷ་གར་མི་ལྷ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། གནམ་གྱི་ཐུག་རེང་དང་སའི་ཤ་ཟན་གཉིས། སྤུའི་ལྗང་ལོ་མང་ཉུང་དེ། གང་གིས་མི་ཤེས་དྲང་མཁན་ཁྱེད་ཀྱིས་ཤེས། དེ་རིང་ཡོན་གྱི་བདག་པོ་ལ།གཙང་ཙོག་ཅི་ཡོད་མེད་པ་ལ། གང་གིས་མི་ཤེས་དྲང་མཁན་ཁྱེད་ཀྱིས་ཤེས།” (28) ཞེས་དྲང་རྒན་ནི་ཀུན་གསལ་ཀུན་ཤེས་ཡིན་ཚུལ་གསལ་པོར་བསྟན།
         མཇུག་གི་གཏམ།
         སྲིད་པའི་བོན་ནི་བོད་ཀྱི་གདོད་མའི་དད་མོས་ཡིན་ལ། བོད་ཀྱི་རིག་གནས་ཀྱི་རྨང་གཞི་རུ་གྱུར་ཡོད་པས། ལེའུ་ཡིག་འདི་དག་ལས་བོད་ཀྱི་མེས་པོ་རྣམས་ཀྱི་བསམ་གཞིག་བྱེད་སྟངས་དང་། འཇིག་རྟེན་ལྟ་ཚུལ། རིན་ཐང་ལྟ་བ། གཙང་བཙོག་གི་འདུ་ཤེས་སོགས་ཕྱོགས་མང་པོ་ཤེས་ཐུབ། དྲང་རྒན་གྱིས་ལེའུ་ཡིག་ཁྲོད་གོ་གནས་གལ་ཆེ་ཟིན་ཡོད་པར་མ་ཟད། ད་ལྟའི་བར་དུ་བོད་ཀྱི་ཤར་མཐའི་དམངས་ཁྲོད་དུ་ཤུགས་རྐྱེན་ཟབ་མོ་ཐེབས་ཡོད་པས་ཞིབ་འཇུག་གི་རིན་ཐང་ཧ་ཅང་ཆེ། 
         དྲང་རྒན་ཞེས་པ་ནི་དྲང་རྒན་གཉན་གྱི་གཟུ་བོ་སྟེ། གཟུ་བཞི་དཔང་བརྒྱད་ཀྱི་ཁོངས་སུ་འདུས་ཏེ། དྲང་བོ་དང་གཟུ་བོར་གནས་ཏེ་གཉན་བར་གྱི་འདུམ་འགྲིག་བྱེད་མཁན་ཡིན། སྲིད་པའི་བོན་གྱི་ལེའུ་ཡིག་ལས་དྲང་རྒན་གཉན་གྱི་གཟུ་བོ་དང་སྤྲེལ་དཀར་གསེར་མགོ དཔའ་བོ་གསས་རྡོ་གསུམ་ལ་སྲིད་པའི་གཟུ་བོ་རྣམ་གསུམ་ཟེར། དེའི་བྱེད་ལས་གཙོ་བོ་ནི་ལྷ་འདྲེ་ཤན་འབྱེད་དང་། དཀར་ནག་ཤན་འབྱེད། དགྲ་ཟིན་ཤན་འབྱེད། གཙང་བཙོག་ཤན་འབྱེད་སོགས་ལ་མཁས་པ་ཞིག་ཡིན་ལ། ལྷ་རྒྱལ་དུ་འཇུག་མཁན། དགྲ་ཁམས་ཕམ་པར་མཛད་མཁན། འདྲེ་སྲིན་སྣ་ཚོགས་འདུལ་བ་དང་གནོད་པ་ཞི་བ། བྱད་ཁ་དང་ཕུར་ཁ། སེར་སད་སོགས་ཟློག་མཁས་པའི་ནུས་མཐུ་ཅན་ཞིག་ཡིན། དྲང་རྒན་ནི་འཇིག་རྟེན་པའི་ལྷ་ཞིག་སྟེ། ལེའུ་རྣམས་ཀྱིས་རྒྱུན་པར་དྲང་རྒན་གྱི་ཆོ་ག་སྤེལ་ནས་དེ་ལ་བརྔན་དང་གསོལ་མཆོད་བྱ། གཏོ་བྱེད་སྐབས་དྲང་རྒན་ལ་གཏོར་མ་འབུལ་སྲོལ་འདུག ཡིག་ཆ་ལས་དྲང་རྒན་བརྔན་ཚུལ་དང་བརྔན་པའི་དགོས་པ་ཡང་ཞིབ་ཏུ་བཤད་ཡོད། སྲིད་པའི་བོན་གྱི་ལྟ་བ་གཙོ་བོ་ནི་ལྷ་འདྲེའི་དད་མོས་ཡིན་པས། ལྷ་མཆོད་འདྲེ་དཀར་གྱི་ཆོ་ག་རྒྱས་པར་འདུག འདི་དག་ལས་སྔོན་མདོ་དབུས་མཐོ་སྒང་གི་ཤར་མཐའི་དམངས་ཁྲོད་དུ་དྲང་རྒན་གྱི་དད་མོས་ཤིག་དར་ཡོད་པ་ཤེས་ཐུབ།
         ད་སྔར་ལག་ཏུ་རྙེད་པའི་དྲང་རྒན་གྱི་ཡིག་ཆ་ལ་རྒྱས་བསྡུས་གང་རུང་ཡོད་ལ། དེ་བཞིན་དུ་ས་ཆ་སོ་སོའི་ཡིག་ཆའི་ནང་དོན་ལའང་ཁྱད་པར་འདུག ཡིག་ཆ་འདི་དག་དང་བོད་ཀྱི་ཤར་མཐའི་དམངས་ཁྲོད་དུ་ཁྱབ་པའི་དྲང་རྒན་ཨ་བོའི་སྐོར་གྱི་གནའ་གཏམ་དང་འབྲེལ་བ་ཟབ་མོ་མཆིས། (29)དྲང་རྒན་ཨ་བོ་ནི་བྱ་བའི་བཟང་ངན་དང་། རིག་པའི་རྣོ་རྟུལ། ཀུན་སྤྱོད་ཀྱི་ཡག་བཙོག བསམ་པའི་དཀར་ནག་སོགས་ལ་ཤན་འབྱེད་ཅིང་བར་ཁྱིམ་སྐྱོང་གི་ཐབས་འདོན་མཁན་ཏེ། འདི་ནི་སྒྲུང་ལྡེའུ་བོན་གསུམ་ལས་སྒྲུང་གི་སྐོར་ཡིན་ལ། སྒྲུང་ནི་རྒྱལ་སྲིད་སྐྱོང་ཐབས་དང་ཁྱིམ་སྐྱོང་ཚུལ་སོགས་ཀྱི་གནས་ལུགས་གཏམ་རྒྱུད་ཀྱི་སྒོ་ནས་བཤད་དེ། གཙོ་བོ་མི་རྣམས་ཀྱི་བློ་སྒོ་འབྱེད་བྱེད་ཡིན། ཁ་རྒྱུན་དུ་བཤད་པའི་གཏམ་རྒྱུད་ཀྱི་ནང་དོན་ཡང་འཇིག་རྟེན་སྐྱོང་བའི་ཐབས་སྣ་ཚོགས་ཡིན། དམངས་ཁྲོད་དུ་སྟོན་པས་ཆོས་སྤེལ། དྲང་རྒན་ཨ་བུས་འཇིག་རྟེན་སྤེལ་ཟེར་བ་ལྟར། དྲང་རྒན་ཞེས་པ་ནི་དམངས་ཁྲོད་ཀྱི་བར་ཁྱིམ་སྐྱོང་གི་ཐབས་འདོན་མཁན་ལའང་གོ །
         ལེའུ་ཡིག་ཁྲོད་ཀྱི་དྲང་རྒན་དང་དམངས་ཁྲོད་ཀྱི་གཏམ་རྒྱུད་ཁྲོད་ཀྱི་དྲང་རྒན་གཉིས་ཀྱི་བྱེད་ནུས་མི་འདྲ་བ་སྟེ་ལེའུ་ཡིག་ཁྲོད་ཀྱི་དྲང་རྒན་ནི་སྲིད་པའི་གཟུ་བོ་རྣམ་གསུམ་གྱི་ཡ་གྱལ་ཏེ་དྲང་རྒན་གཉན་གྱི་གཟུ་བོ་ཞེས་གཉན་བར་འདུམ་འགྲིག་བྱས་ཤིང་། དྲང་པོར་གནས་ཏེ་དཀར་ནག་དང་བདེན་རྫུན། གཙང་བཙོག་སོགས་ཀྱི་ཤན་འབྱེད་མཁན་ཞིག་ཡིན། དམངས་ཁྲོད་གཏམ་རྒྱུད་དང་གཏམ་དཔེ་ཁྲོད་ཀྱི་དྲང་རྒན་ཨ་བོ་ནི་འཇིག་རྟེན་པའི་འགྲོ་ལུགས་འདུག་སྟངས་དང་ཁྱིམ་སྐྱོང་ལས་སྒྲུབ་སོགས་ཀྱི་གནས་ལུགས་མང་པོ་སྟོན་མཁན་གྱི་སློབ་གསོ་བ་ཞིག་དང་འདྲ་ལ།གཏམ་རྒྱུད་དང་གཏམ་དཔེ་འདི་དག་གི་བྱེད་ནུས་གཙོ་བོའང་མི་རྣམས་ལ་སློབ་གསོ་གཏོང་རྒྱུ་ཡིན་པས། དྲང་རྒན་གྱི་ཆོས་ལུགས་ཀྱི་བྱེད་ནུས་དང་སྤྱི་ཚོགས་ཀྱི་བྱེད་ནུས་གཉིས་ལ་ཁྱད་པར་ཆེན་པོ་འདུག ལེའུ་རྣམས་ཀྱི་རྒྱུན་སྤེལ་ཆོ་ག་དག་ལ་མདོ་སྨད་ལྷོ་རྒྱུད་ཀྱི་དམངས་ཁྲོད་དུ་དཔར་མ་བསྡུས་མ་རེ་རེ་མཆིས་ཏེ། དཔེར་ན། གཡང་འབོད་དང་བླ་འབོད། འགོང་བཀར། དུག་བསྲེག་ལྟ་བུ་བཅས་སོ། །དམངས་ཁྲོད་གཏམ་རྒྱུད་ཁྲོད་ཀྱི་དྲང་རྒན་ཨ་བོ་ཡང་དྲང་རྒན་གྱི་ཆོ་གས་དམངས་ཁྲོད་དུ་ཐེབས་པའི་ཤུགས་རྐྱེན་ལས་བྱུང་བ་ཡིན་སྙམ། དེ་བས་དྲང་རྒན་ཞེས་པའི་ནང་དོན་ཆ་ཚང་བ་ཞིག་ཧ་གོ་དགོས་ན་ཆོས་ལུགས་དང་སྤྱི་ཚོགས་ཀྱི་ཟུར་གཉིས་ནས་དཔྱད་པ་གཏོང་དགོས་ཤིང་། དེའི་རྨང་གཞིའི་སྟེང་ལེའུའི་ཆོ་ག་དག་དང་བོད་ཀྱི་ཤར་མཐའི་དམངས་སྲོལ་གྱི་འབྲེལ་བ་ལ་ཞིབ་འཇུག་བྱ་རྒྱུ་གལ་ཆེའོ། །
         དཔྱད་གཞིའི་ཡིག་ཆ།
         ①ལེའུ་ཡིག་ཏུ་དྲང་རྒན་གཉན་གྱི་གཟུ་བོ་དང་ཕ་ཝང་ལྷ་མིའི་འཕྲིན་པ། སྤྲེལ་དཀར་གསེར་མགོ་གསུམ་ལ་སྲིད་པའི་གཟུ་བོ་རྣམ་གསུམ་ཟེར། སྐབས་འགར་དཔའ་བོ་གསས་རྡོ་ཡང་སྲིད་པའི་གཟུ་བོ་རྣམ་གསུམ་གྱི་གྲལ་དུ་འདྲེན་སྲོལ་འདུག 《མདོ་དྲི་མེད་གཟི་བརྗིད་》དུ་གཟུ་བཞི་དཔང་བརྒྱད་ཅེས་བཤད་པས། གཟུ་བཞི་ནི་དྲང་རྒན་གཉན་གྱི་གཟུ་བོ་དང་ཕ་ཝང་ལྷ་མིའི་འཕྲིན་པ། སྤྲེལ་དཀར་གསེར་མགོ ། དཔའ་བོ་གསས་རྡོ་བཅས་ཡིན་དགོས།
         ②郑炳林，黄维忠:《敦煌吐蕃文献选辑•文学卷》[G]，IOL Tib J 730(ch.fr.1)《松巴谚语》，北京，民族出版社，2016年，第98页。
         ③སྤྲུལ་སྐུ་བློ་ལྡན་སྙིང་པོ། 《འདུས་པ་རིན་པོ་ཆེའི་རྒྱུད་དྲི་མ་མེད་པ་གཟི་བརྗིད་རབ་ཏུ་འབར་བའི་མདོ》 [M] (པོད་དང་པོ) ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2017ལོ། ཤོག་ངོས་325
         ④སྤྲུལ་སྐུ་བློ་ལྡན་སྙིང་པོ། 《འདུས་པ་རིན་པོ་ཆེའི་རྒྱུད་དྲི་མ་མེད་པ་གཟི་བརྗིད་རབ་ཏུ་འབར་བའི་མདོ》[M] (པོད་གཉིས་པ) ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2017 ལོ། ཤོག་ངོས་525-526
         ⑤ཁྲི་བསོད་བསྟན། 《བོན་གྱི་ལོ་རྒྱུས་ཡིག་ཚང་ཆེན་མོ》 [M] (པོད་དང་པོ) ལན་ཀྲོའུ། ཀན་སུའུ་རིག་གནས་དཔེ་སྐྲུན་ཁང་། 2018ལོ། ཤོག་ངོས་19
         ⑥ཁྲི་བསོད་བསྟན། 《བསྟན་འབྱུང་རིག་པའི་ཤན་འབྱེད་ནོར་བུ་ཀེ་ཏ་ཀའི་དོ་ཤལ་ཞེས་བྱ་བ་བཞུགས》[M] ལན་ཀྲོའུ། ཀན་སུའུ་རིག་གནས་དཔེ་སྐྲུན་ཁང་། 2018 ལོ། ཤོག་ངོས་53
         ⑦同美著：《世间智慧老人话风情》 [M]，拉萨，西藏藏文古籍出版社，2000年，第103页。
         ⑧སྐྱང་སྤྲུལ་དྲི་མེད་འོད་ཟེར། 《སྐྱང་སྤྲུལ་དྲི་མེད་འོད་ཟེར་གྱི་གསུང་འབུམ》[M] (པོད་དྲུག་པ) པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 2014 ལོ། ཤོག་ངོས་102
         ⑨བློ་གསལ། 《འབྲུག་ཆུའི་དམངས་ཁྲོད་གནའ་རབས་བོན་གྱི་དཔེ་རྙིང་ཕྱོགས་བསྒྲིགས》[G] (དེབ་དང་པོ) ལན་ཀྲོའུ། ཀན་སུའུ་རིག་གནས་དཔེ་སྐྲུན་ཁང་། 2018ལོ། ཤོག་ངོས་135-153
         ⑩ཀྲང་དབྱི་སུན། 《བོད་རྒྱ་ཚིག་མཛོད་ཆེན་མོ》[Z] པེ་ཅིན། མི་རིགས་དཔེ་སྐྲུན་ཁང་། 2003 ལོ། ཤོག་ངོས་1318
         ⑪《སྲིད་པའི་དྲང་རྒན་ཤན་འབྱེད་དང་དྲང་མཁན་གྱི་བརྔན་ཡོན་བཞུགས་སོ》 [M] དབུ་མེད་ལག་བྲིས།
         ⑫《དྲང་རྒན་དབུ་ལེགས་པ་བཞུགས་སོ》 [M] དབུ་མེད་ལག་བྲིས།
         ⑬《དྲང་མཁན་གཏོ་ཐིག་གོང་མ་དབུ་ལགས་སོ》 [M] དབུ་མེད་ལག་བྲིས།
         ⑭《དྲང་མཁན་གཏོ་ཐིག་གོང་མ་དབུ་ལགས་སོ》 [M] དབུ་མེད་ལག་བྲིས།
         ⑮《སྲིད་པའི་དྲང་རྒན་ཤན་འབྱེད་དང་དྲང་མཁན་གྱི་བརྔན་ཡོན་བཞུགས་སོ》 [M] དབུ་མེད་ལག་བྲིས།
         ⑯《དྲང་རྒན་དབུ་ལེགས་པ་བཞུགས་སོ》 [M] དབུ་མེད་ལག་བྲིས། འདིའི་སྐོར་དྲང་མཁན་གཏོའ་ཐིག་གཞི་བཏིང་སྒྲོན་འཛུགས་དབུ་ལགས་སོ་ལས།“སོ་གླིང་བཞི་རྒྱལ་པོ་དང་སྒོ་བཞི་ལྕམ་མོ་ཡུལ་ས་ལ། ཏྲང་མཁན་གཉན་པོ་བརྒྱ་བཅུ་དང་། གསས་རྟོ་གཉན་པོ་བརྒྱ་བཅུ་ཀྲོལ། ཡང་ནས་ཤར་གིས་རྒྱལ་པོ་དང་། ཀླུ་ལྕམ་དམར་མོ་ཡུལ་ས་ལ། ཤར་གིས་ཏྲང་མཁན་བརྒྱ་བཅུ་དང་། དུང་གིས་འཕ་འུང་བརྒྱ་བཅུ་ཀྲོལ། ཡང་ནས་ལྷོའི་རྒྱལ་པོ་དང་། གཉན་གིས་ལྕམ་མོ་སྤྲུལ་པ་ལ། ལྷོའི་ཏྲང་མཁན་བརྒྱ་བཅུ་དང་། བཡུའི་འཕང་འུང་བརྒྱ་བཅུ་བཀྲལ། ཡང་ནས་ནུབ་གིས་རྒྱལ་པོ་དང་། གཏོད་ལྕམས་ཤིང་བཝིར་སྤྲུལ་པ་ལ། ནུབ་གིས་ཏྲང་མཁན་བརྒྱ་བཅུ་དང་། མཆོང་རྟོ་སྨུག་པོ་བརྒྱ་བཅུ་ཀྲོལ། ཡང་ནས་བྱང་གིས་རྒྱལ་པོ་དང་། ས་བདག་རྒྱལ་མོ་སྤྲུལ་པ་ལ། བྱང་གིས་ཏྲང་མཁན་བརྒྱ་བཅུ་དང་། ཟངས་ཀྱིས་ཕ་འུང་བརྒྱ་བཅུ་ཀྲོལ།ཞེས་དང་། དྲང་མཁན་གཏོ་ཐིག་གོང་མའི་དབུ་ལགས་སོ་ལས། དང་པོ་གསས་རྡོ་གཟུའ་དཔང་དང་། སྲིད་པའི་དྲང་མཁན་གཉན་པོ་གཉིས། དང་པོ་སྲིད་པ་ཅི་ལྟར་གྲོལ། སྐྱེ་རྒུ་བཤད་ན་འཕང་རེ་མཐོ། གྲོལ་ཕུག་བཤད་ན་གདེང་རེ་བཟང་། དང་པོ་གླིང་བཞི་རྒྱལ་བོ་དང་། སྒོ་བཞི་ལྕམ་མོ་སྤྲུལ་བ་ལ། དྲང་མཁན་སུམ་བརྒྱའ་དྲུག་ཅུ་དང་། གསས་རྡོ་གཉན་པོ་སུམ་བརྒྱ་གྲོལ། ཡང་ཤར་རྒྱལ་ལྷོ་སྨན་སྤྲུལ་པ་ལ། ཤར་གི་དྲང་མཁན་བརྒྱད་ཅུ་དང་། དུང་གི་གསས་རྡོ་བརྒྱད་ཅུ་གྲོལ། ལྷོ་རྒྱལ་གཉན་ལྕམ་སྤྲུལ་པ་ལ། ལྷོའི་དྲང་མཁན་བརྒྱད་ཅུ་དང་། གཡུའི་གསས་རྡོ་བརྒྱད་ཅུ་གྲོལ། ནུབ་རྒྱལ་གཏོད་ལྕམ་སྤྲུལ་བ་ལ། ནུབ་གི་དྲང་མཁན་བརྒྱད་ཅུ་དང་། མཆོད་གི་གསས་རྡོ་བརྒྱད་ཅུ་གྲོལ། བྱང་རྒྱལ་ས་ལྕམ་སྤྲུལ་ས་ལ། བྱང་གི་དྲང་མཁན་བརྒྱད་ཅུ་དང་། ཟངས་ཀྱི་གསས་རྡོ་བརྒྱ་ཅུ་གྲོལ།”ཞེས་ནང་དོན་མི་འདྲ་བ་འགའ་རེ་འདུག
         ⑰འབྲུག་ཐར། 《མདོ་སྨད་མདའ་ཚང་ཡུལ་གྱི་གནའ་དཔེ་ཕྱོགས་བསྡུས་མཐོང་བ་དོན་ལྡན》[M] (པོད་བཅོ་བརྒྱད) ལན་ཀྲོའུ། ཀན་སུའུ་རིག་གནས་དཔེ་སྐྲུན་ཁང་། 2011ལོ། ཤོག་ངོས་80-82
         ⑱⑲⑳《སྲིད་པའི་དྲང་རྒན་ཤན་འབྱེད་དང་དྲང་མཁན་གྱི་བརྔན་ཡོན་བཞུགས་སོ》 [M] དབུ་མེད་ལག་བྲིས།
         (21)(26)《དྲང་མཁན་གཏོ་ཐིག་གོང་མའི་དབུ་ལགས་སོ》 [M] དབུ་མེད་ལག་བྲིས།
         (22)བློ་བཟང་ལྷུན་གྲུབ་རྡོ་རྗེ། འབྲུག་ཐར། 《མདོ་ཁམས་ཡུལ་གྱི་གནའ་དཔེ་ཕྱོགས་བསྡུས་མཐོང་བ་འཛུམ་བཞད》[M] (པོད་བཅུ་དྲུག ) ལན་ཀྲོའུ། ཀན་སུའུ་རིག་གནས་དཔེ་སྐྲུན་ཁང་། 2012 ལོ། ཤོག་ངོས་101
         (23)(24)(25)《སྲིད་པའི་དྲང་མཁན་ཤན་འབྱེད་དང་དྲང་མཁན་བརྔན་ཡོན་བཞུགས་སོ》 [M] དབུ་མེད་ལག་བྲིས།
         (27)《དྲང་མཁན་གཏོ་ཐིག་གཞི་བཏིང་སྒྲོན་འཛུགས་དབུ་ལགས་སོ》 [M] དབུ་མེད་ལག་བྲིས།
         (28)《དྲང་མཁན་གཏོ་ཐིག་གོང་མའི་དབུ་ལགས་སོ》 [M] དབུ་མེད་ལག་བྲིས།
         (29)མདོ་སྨད་ལྷོ་རྒྱུད་ཀྱི་དམངས་ཁྲོད་དུ་དྲང་རྒན་ཨ་བོ་དང་འབྲེལ་ཡོད་ཀྱི་གཏམ་རྒྱུད་དང་། གླུ་གཞས། གཏམ་དཔེ་མང་པོ་འདུག ཁོ་ཚོས་རྒྱུན་པར་ཕ་དྲང་རྒན་ཨ་བོ་ཞེས་འབོད། བཤད་ཚུལ་ལ་ཕ་དྲང་རྒན་ཨ་བོ་ནི་བསྐལ་བ་ས་ལ་ཆགས་པའི་དུས་ནས་ཡོད་པའི་སྐྱེས་བུ་ཞིག་ཡིན་ལ། ཁོང་གིས་འཇིག་རྟེན་གྱི་གནས་ལུགས་དག་གཏམ་དཔེ་དང་གཏམ་རྒྱུད། གླུ་གཞས་སོགས་ཀྱི་ལམ་ནས་སྤེལ་བས། མི་རབས་ནས་མི་རབས་བར་ཕ་གཏམ་བུ་ལ་བརྒྱུད་ནས་འཇིག་རྟེན་ཕུན་ཚོགས་སྒྲུབ་པའི་ཤེས་རབ་དག་རྒྱུན་འཛིན་བྱེད་པ་ཡིན་ཟེར། སངས་རྒྱས་ཀྱི་ཆོས་མ་དར་གོང་། གཡུང་དྲུང་གི་བོན་མ་དར་གོང་། འཇིག་རྟེན་གྱི་གཏམ་སྒོ་མོ་བརྒྱད་ཁྲི་བཞི་སྟོང་དར་འདུག་དུས་ཟེར་བའང་འདི་དག་ལ་གོ་སྙམ།