བོད་ལྗོངས་ས་ཁུལ་གྱི་མི་འབོར་རྒས་པར་འགྱུར་བའི་གནས་བབས་དང་རྒས་པའི་བདེ་སྲུང་སྐོར་གྱི་བསམ་གཞིགས།
གནད་བསྡུས། དཔྱད་རྩོམ་འདིའི་ནང་དེང་སྐབས་འཛམ་གླིང་ཧྲིལ་པོར་ལོ་ན་རྒན་པོར་གྱུར་པའི་མི་ཡི་གྲངས་འབོར་རིམ་བཞིན་མང་དུ་འགྲོ་བཞིན་པའི་དོན་དངོས་ཀྱི་གནས་ཚུལ་ལ་དཔྱད་ཞིབ་བྱས་ནས་མི་འབོར་རྒས་པར་འགྱུར་བའི་ཤུགས་རྐྱེན་དང་། ཡང་སྒོས་རང་རྒྱལ་གྱི་ས་ཁུལ་གཞན་དང་རང་ལྗོངས་ཀྱི་མི་འབོར་རྒས་པར་འགྱུར་བའི་དངོས་ཡོད་གནས་ཚུལ་ལ་གཤིབ་བསྡུར་གྱིས་རང་ལྗོངས་ཀྱི་མི་འབོར་རྒས་པར་འགྱུར་བའི་གནས་ཚུལ་ལ་དབྱེ་ཞིབ་བྱས་པ་དང་འབྲེལ། རང་ལྗོངས་ས་ཁུལ་གྱི་ལོ་ན་རྒས་པའི་མི་སྣའི་བདེ་སྲུང་བྱ་ཐབས་སྐོར་ལ་རྩོམ་པ་པོའི་འདོད་ཚུལ་གླེང་འདུག
གནད་ཚིག བོད་ལྗོངས། རྒས་པ། བདེ་སྲུང་།
[ཀྲུང་གོའི་དཔེ་དེབ་དབྱེ་རྟགས།] C924.24 [ཡིག་ཚང་མཚོན་བྱང་།] A[རྩོམ་གི་གོ་རིམ་ཨང་སྒྲིག] 1005-5746(2019)02-181-07
         དེང་གི་དུས་འདིར་མི་འབོར་རྒས་པར་འགྱུར་བའི་གནས་ཚུལ་ཚབས་ཇེ་ཆེ་ནས་ཇེ་ཆེར་འགྲོ་བཞིན་ཡོད་པས་གནད་དོན་དེར་དོ་སྣང་ཆེན་པོ་མ་བྱས་ན་སྤྱི་ཚོགས་འཕེལ་རྒྱས་དང་མི་དམངས་ཀྱི་འཚོ་བ་ཡར་རྒྱས་འགྲོ་བར་གནོད་སྐྱོན་ཆེན་པོ་ཐེབས་ངེས་ཕྱིར། ང་ཚོས་མི་འབོར་རྒས་པར་འགྱུར་བའི་གནས་ཚུལ་འདི་ཉིད་མིའི་རིགས་འཚོ་གསོན་དང་འབྲེལ་བ་ཆེན་པོ་ཡོད་པའི་ལས་གཞི་ཞིག་ཏུ་བརྩིས་ནས་དེར་དོ་སྣང་དང་ཞིབ་འཇུག་བྱ་གལ་ཆེ་བར་མཐོང་ལ། ལྷག་པར་དུ་དེའི་ཐད་ཀྱི་བདེ་སྲུང་བྱ་ཐབས་ལ་ཤུགས་སྣོན་བརྒྱབ་སྟེ་མིའི་རིགས་ཀྱི་ཚེ་སྲོག་རྒྱུན་བསྲིངས་ཡོང་བར་འབད་བརྩོན་བྱ་རྒྱུ་དེ་ཁ་ཚ་དགོས་གཏུགས་སུ་གྱུར་ཡོད།
དང་པོ། མི་འབོར་རྒས་པར་འགྱུར་བའི་དུས་སྐབས་ཞེས་པའི་གོ་དོན།
         མི་འབོར་རྒས་པར་འགྱུར་བའི་དུས་སྐབས་ཞེས་པ་ནི་དེང་སྐབས་ཡོངས་གྲགས་ལྟར་ན། ལོ་ན་རྒས་པའི་མི་འབོར་ཀྱིས་མི་འབོར་ཡོངས་ཀྱི་བརྒྱ་ཆའི་བསྡུར་གྲངས་མཐོན་པོ་ཆགས་པ་ལ་ཟེར་ཞིང་། དེ་ཡང་འཛམ་གླིང་མཉམ་འབྲེལ་རྒྱལ་ཚོགས་ཀྱིས་གཏན་འཁེལ་བྱས་པའི་ལོ་གྲངས་ཀྱི་ཚད་གཞི་ལྟར་ན། “ལོ་ན་65ཡན་སོན་པའི་མི་འབོར་གྱིས་མི་འབོར་ཡོངས་ཀྱི་བརྒྱ་ཆ་7%ཡན་ཟིན་པའམ། ལོ་ན་60ཡན་སོན་པའི་མི་འབོར་གྱིས་མི་འབོར་ཡོངས་ཀྱི་བརྒྱ་ཆ་10%ཡན་ཟིན་པའི་ཚད་གཞིར་སླེབས་པའི་སྤྱི་ཚོགས་ལ་མི་འབོར་རྒས་པར་འགྱུར་བའི་སྤྱི་ཚོགས་ཞེས་བརྗོད་པ་ཡིན།”[1]ཞེས་གསུངས་པ་མ་ཟད། མི་འབོར་རྒས་པར་འགྱུར་བའི་རྒྱུ་རྐྱེན་གཙོ་བོ་ཡང་སྤྱི་ཚིགས་ཧྲིལ་པོའི་ཕྲུ་གུའི་སྐྱེ་ཚད་དེ་ཉུང་དུ་ཕྱིན་པ་དང་། མི་རྣམས་ཀྱི་བདེ་ཐང་གི་ཆུ་ཚད་མཐོ་རུ་ཕྱིན་ནས་འཆི་བའི་ཚད་གཞི་དེ་ཉུང་དུ་ཕྱིན་པ་དེའོ། །
གཉིས་པ། མི་འབོར་རྒས་པར་འགྱུར་བའི་ཤུགས་རྐྱེན།
         མི་འབོར་རྒས་པར་འགྱུར་བས་སྤྱི་ཚོགས་ལ་ཐེབས་པའི་ཤུགས་རྐྱེན་ནི་ཧ་ཅང་མང་པོ་ཡོད་དེ། སྤྱི་ཚོགས་ཁྲོད་མི་འབོར་རྒས་པའི་མི་གྲངས་ཀྱི་གྲངས་འབོར་མང་བའི་རྐྱེན་གྱིས་སྤྱི་ཚོགས་ཧྲིལ་པོའི་ཐོན་བསྐྱེད་ཀྱི་ནུས་ཤུགས་མི་འདང་བར་འགྱུར་བ་དང་། ཁོང་ཚོའི་ལས་ནུས་ཤོར་བས་སྤྱི་ཚོགས་ཧྲིལ་པོས་གསོ་སྐྱོང་བྱེད་དགོས་པའི་མི་འབོར་མང་དུ་ཕྱིན་ནས་སྤྱི་ཚོགས་ཧྲིལ་པོའི་ཁུར་པོ་ལྗིད་དུ་སོང་བ། ད་དུང་ལོ་ན་རྒས་པའི་མི་རྣམས་ལ་ནད་གཞི་འདྲ་མིན་ཕོག་ཚད་མང་བར་བརྟེན་ནས་དེ་འབྲེལ་གྱི་འགྲོ་སོང་ཡང་ཆེ་བ་སྟེ། “བསྡོམས་རྩིས་བྱས་པ་ལྟར་ན་རྒས་པའི་མི་འབོར་ཀྱི་བརྒྱ་ཆ་68.5%ཙམ་ལ་མ་མཐར་ཡང་ནད་གཞི་གཅིག་ལུས་ལ་ཕོག་ཡོད།”[2] ཅེས་གསུངས་པ་ལས་ཤེས་ནུས། གཞན་ཡང་ལོ་ན་རྒས་པའི་མི་རྣམས་ལ་དམིགས་བསལ་གྱི་ཞབས་ཞུ་སྣ་ཚོགས་བྱེད་དགོས་པས་དེས་སྤྱི་ཚོགས་ཁྱོན་ཡོངས་ཀྱི་དཔལ་འབྱོར་གྱི་སྒྲིག་གཞི་དང་། ཐོན་བསྐྱེད་ཀྱི་སྒྲིག་གཞི། སྤྱི་ཚོགས་ཁྱོན་ཡོངས་ཀྱི་འཕེལ་རྒྱས་སོགས་ལ་ཤུགས་རྐྱེན་མང་པོ་ཐེབས་ཀྱི་ཡོད། 《ཆ་ལག་བཅོ་བརྒྱད》ལས། “ཚེ་དེ་སྐད་ཅིག་ཀྱང་མི་སྡོད་པར་རྒས་ནས་འགྲོ ་བས། དེ་ལ་ནད་འོང་བས་རྒས་པ་གསོ་བ་ལ་བཅུད་ལེན་གྱིས་ཚེ་བསྲིང་བའི་ཕྱིར་དགོས་སོ། །”[3] ཞེས་དང། 《རྒྱུད་བཞིའི་རྣམ་བཤད་ཚིག་དོན་ཉི་མ》ལས། “སྐྱེས་ནས་ཟླ་བ་གཉིས་འདས་ཕན་ཆད་ཞག་རེ་ལ་རྩ་གཉིས་གཉིས་སྐམ་པ་དང་། ལོ་བཅུ་བཅུ་ལ་རླུང་རེ་རེའི་ནུས་པ་ཉམས་པ་སོགས་རྩ་རླུང་ཐིག་ལེའི་སྟོབས་ཉམས་པར་བཤད་ལ། འདིར་རྒས་ནད་འབྱུང་པའི་ལུས་སྟོབས་འགྲིབ་པ་ཡིན། ཞེས་འབྱུང་པ་དང་ལྷན་ཅིག་ལུས་སྟོབས་ཉམས་པར་བྱེད་དོ། །”[4] ཞེས་གསུངས་པ་ལྟར་རྒས་པའི་དུས་སུ་ལུས་ཀྱི་སྟོབས་ཉམས་རྒུད་དུ་འགྲོ་བ་དང་འབྱུང་ལྔའི་བྱེད་ལས་ཇེ་ཞན་དུ་འགྲོ་བ། དེ་བས་ཚབས་ཆེ་བའི་དབང་གིས་རྒས་པའི་དུས་སུ་ལུས་སེམས་ཀྱི་བདེ་སྲུང་ཐད་ལ་འགྲོ་གྲོན་མང་པོ་གཏོང་དགོས་ཏེ། ཆེད་ལས་ཞིབ་དཔྱད་མཁན་གྱིས་གསུངས་པ་ལྟར་ན། “མི་འབོར་རྒས་པར་འགྱུར་བའི་སྤྱི་ཚོགས་ཅན་དུ་འགྱུར་ཤུགས་ཆེ་བའི་རྒྱལ་ཁབ་ལ་འཕེལ་རྒྱས་ཀྱི་མདུན་ལམ་མེད་པ་སྟེ། མི་འབོར་རྒས་པར་འགྱུར་བ་དེས་རྒྱལ་ཁབ་ཧྲིལ་པོའི་ངལ་རྩོལ་ནུས་ཤུགས་དང་། མ་དངུལ་གསོག་འཇོག དེ་བཞིན་ཁྱིམ་ཚང་བཅས་ཀྱི་འཕེལ་རྒྱས་ལ་འགོག་རྐྱེན་ཆེན་པོ་ཐེབས་བཞིན་ཡོད་དེ། སྔོན་རྩིས་བྱས་པར་གཞིགས་ན། ལོ་ན་རྒས་པའི་མི་སྣའི་སྨན་དཔྱད་དང་ཞབས་ཞུ་ལ་སོགས་ཀྱི་འགྲོ་དངུལ་ནི་སྤྱི་ལོ་2015ལོ་ནས་2050ལོའི་བར་ལ་GDPབསྡུར་གྲངས་ཀྱི་བརྒྱ་ཆ་7.33%ནས་26.24%འཕར་བར་ངེས།”[5] ཞེས་སོགས་གསུངས་པ་རྣམས་ལས་རྟོགས་ནུས།
གསུམ་པ། རང་རྒྱལ་གྱི་མི་འབོར་རྒས་པར་འགྱུར་བའི་གནས་ཚུལ།
         ད་ལྟའི་ཆར་རང་རྒྱལ་ནི་ལོ་ན་རྒས་པའི་མི་འབོར་མང་ཤོས་དང་། མི་འབོར་རྒས་པར་འགྱུར་བའི་སྤྱི་ཚོགས་ཕྱོགས་ལ་འཕོ་འགྱུར་འགྲོ་མགྱོགས་ཤོས་ཀྱི་རྒྱལ་ཁབ་གྲས་ཤིག་ཡིན་ཏེ། སྤྱི་ལོ་1979ལོར་འཆར་ལྡན་བུ་བཙའི་སྲིད་ཇུས་ལག་བསྟར་བྱས་པ་ནས་བཟུང་རྒྱལ་ནང་དུ་མི་འབོར་རྒས་འགྱུར་གྱི་གནས་ཚུལ་ཤིན་ཏུ་མངོན་གསལ་ཆེ་བ་སྟེ། “རྒྱལ་ཁབ་བསྡོམས་རྩིས་ཅུས་ནས་གསལ་བསྒྲགས་བྱས་པའི་མི་འབོར་ལ་གཞིགས་ན། སྤྱི་ལོ་2016ལོའི་ལོ་མཇུག་བར་ལ་རང་རྒྱལ་དུ་ལོ་ན་60ཡན་ལོན་པའི་རྒས་པའི་མི་འབོར་ཁྱོན་བསྡོམས་དུང་ཕྱུར་2.31ཟིན་ཞིང་། དེས་མི་འབོར་ཡོངས་ཀྱི་བརྒྱ་ཆ་16.7%ཟིན་པས་མིག་སྔར་ལོ་ན་རྒས་པའི་མི་འབོར་དུང་ཕྱུར་2ཡན་ཟིན་པའི་རྒྱལ་ཁབ་གཅིག་པུ་དེ་ཡིན། སྔོན་རྩིས་བྱས་པར་གཞིགས་ན། སྤྱི་ལོ་2053ལོར་ལོ་ན་རྒས་པའི་མི་གྲངས་ཀྱི་གྲངས་འབོར་དེ་དུང་ཕྱུར་4.87ཟིན་ངེས་ཡིན་པས་དེས་འཛམ་གླིང་ཧྲིལ་པོའི་ལོ་ན་རྒས་པའི་མི་འབོར་གྱི་བཞི་ཆ་གཅིག་ཟིན་རྒྱུ་ཡིན་འདུག”[6] ཅེས་གསུངས། གོང་དུ་གླེང་བའི་གྲངས་ཚད་དེའི་ཐོག་ནས་མཐོང་ཐུབ་པར་རང་རྒྱལ་ནི་མི་འབོར་རྒས་པར་འགྱུར་བའི་རང་བཞིན་ཅན་གྱི་སྤྱི་ཚོགས་ལ་སླེབས་ཟིན་པ་དང་། མ་འོངས་པར་གནས་ཚུལ་དེ་ད་དུང་ཚད་ཇེ་མཐོ་ནས་ཇེ་མཐོར་འགྲོ་ངེས་ཡིན་པ་ཤེས་ཐུབ།
བཞི་པ། རང་ལྗོངས་ས་ཁུལ་གྱི་མི་འབོར་རྒས་པར་འགྱུར་བའི་གནས་ཚུལ།
         “སྤྱི་ལོ་2010ལོར་སྐབས་དྲུག་པའི་མི་འབོར་ཞིབ་བཤེར་གྱི་གནས་ཚུལ་ལྟར་ན་བོད་རང་སྐྱོང་ལྗོངས་ལ་ལོ་ན་60ཡན་སོན་པའི་མི་འབོར་ནི་230365ཡོད་པས་དེས་མི་འབོར་ཡོངས་ཀྱི་བརྒྱ་ཆ་7.67%ཟིན་ཡོད། སྤྱི་ལོ་2000ལོ་དང་བསྡུར་ན་མི་འབོར་35542འཕར་བསྣོན་བྱུང་ཡོད། གྲངས་ཚད་འདི་ལས་མཐོང་ཐུབ་པར་བོད་ལྗོངས་ཀྱི་མི་འབོར་རྒས་པར་འགྱུར་བའི་ཚད་གཞི་དེ་ཙམ་མཐོ་པོ་མ་ཡིན། འོན་ཏེ་ཉེ་བའི་ལོ་བཅུའི་ནང་ལོ་ན་60ཡན་སོན་པའི་མི་འབོར་གྱི་འཕར་གྲངས་ནི་1.69%དང་། ལོ་ན་65ཡན་སོན་པའི་མི་འབོར་གྱི་འཕར་གྲངས་ནི་2.09%ཟིན་པས་མི་འབོར་ཁྱོན་ཡོངས་གྱི་འཕར་གྲངས་1.39%དང་བསྡུར་ན་འཕར་མང་བ།”[7] མ་ཟད། བོད་ལྗོངས་ཀྱི་མི་རྣམས་ཀྱི་ཚེ་ཚད་ནི་སྤྱི་ལོ་2013ལོར་ལོ་གྲངས་68.17ཡིན་པས་རྒྱལ་ནང་གི་ས་ཁུལ་གཞན་པའི་མིའི་ཚེ་ཚད་དང་བསྡུར་ན་ལོ་གྲངས་7གྱིས་ཐུང་བ་ཡོད་པས་རྒྱལ་ཡོངས་ནས་ཚེ་ཚད་ཐུང་ཤོས་དེ་ཡིན།”[8] གོང་གི་གནས་ཚུལ་འདི་དག་ལས་རང་ལྗོངས་ནི་མི་འབོར་རྒས་པར་འགྱུར་བའི་སྤྱི་ཚོགས་ཀྱི་གནས་བབས་ལ་དངོས་སུ་སླེབས་མེད་ཀྱང་། བོད་ལྗོངས་ས་མཐོའི་མི་རྣམས་ཀྱི་ཚེ་ཚད་དེ་ཁྱོན་ཡོངས་ནས་རྒྱལ་ནང་གི་ས་ཁུལ་གཞན་ཁག་དང་བསྡུར་ན་ཅུང་ཟད་དམའ་བ་ཡོད་པར་གཞིགས་ན། བོད་ལྗོངས་འདི་ཉིད་མི་འབོར་རྒས་པར་འགྱུར་བའི་སྤྱི་ཚོགས་ཀྱི་གནས་བབས་ལ་སླེབས་ཉེན་ཡོད་པ་ཤེས་ཐུབ།
ལྔ་པ། རང་ལྗོངས་ས་ཁུལ་གྱི་ལོ་ན་རྒས་པའི་མིའི་བདེ་སྲུང་བྱ་ཐབས་སྐོར་གྱི་བསམ་གཞིགས།
         ལོ་ན་རྒས་པའི་མི་རྣམས་ཀྱི་བདེ་ཐང་གི་འབྱུང་རྩ་གཙོ་བོ་ནི། སྨན་དཔྱད་ཀྱི་ལས་དོན་དང་། བཅུད་ལྡན་གྱི་ཟས་རིགས། ཚུལ་ལྡན་ཡ་རབས་ཅན་གྱི་བུ་ཕྲུག་སོགས་ཡིན་པ་ཕུད། དེ་མིན་གལ་ཆེ་ཤོས་ཤིག་ནི་རང་ཉིད་ལ་བརྟེན་དགོས་པ་དེ་ཡིན། རང་ཉིད་ཀྱི་བདེ་ཐང་ནི་བདེ་སྐྱིད་ཀྱི་འབྱུང་རྩ་ངོ་མ་དེ་ཡིན་པའི་ངོས་འཛིན་གསལ་པོ་དགོས་པ་དང་། དུས་རྒྱུན་དུ་དགའ་སྐྱིད་དང་སྤྲོ་ནང་གི་སེམས་པ་ཞིག་དང་། འཚོ་བར་དགའ་ཞེན་གྱི་སེམས་པ་ཞིག་ཡོད་དགོས་པ་ནི་ཤིན་ཏུ་གལ་ཆེན་ཞིག་ཡིན། བོད་ལྗོངས་ཀྱི་རྒས་པའི་མི་སྣའི་བདེ་སྲུང་གི་ལས་དོན་ཐད། ཉེ་བའི་ལོ་དུས་ནང་གྲུབ་འབྲས་ཅུང་ཙམ་ཐོབ་ཡོད། འོན་ཏེ། རང་ལྗོངས་ཀྱི་རྒས་པའི་མི་སྣའི་བདེ་སྲུང་གི་ལས་དོན་དེ་རྒྱལ་ཡོངས་དང་བསྡུར་ན་ད་དུང་ཧེ་བག་ཆེན་པོ་ལྡན་ཡོད། དེའི་རྒྱུ་རྐྱེན་གཙོ་བོ་ནི་གཅིག་ནས་ལས་དོན་དེར་ཆེད་དུ་སྒྲིག་འཛུགས་རང་བཞིན་གྱི་ཞིབ་འཇུག་གི་ཚན་པ་མེད་པ་དང་། གཉིས་ནས་རྒས་པའི་བདེ་སྲུང་གི་ཆེད་ལས་མི་སྣ་ཉུང་བ། གསུམ་ནས་མང་ཚོགས་ཀྱི་བདེ་ཐང་ཐད་ཀྱི་བསམ་བློའི་ཆུ་ཚད་ཞན་པ། བཞི་ནས་བོད་ལྗོངས་ཀྱི་རྒས་པའི་མི་སྣའི་ལུས་ཁམས་ཀྱི་གནས་ཚུལ་ལ་བརྟག་དཔྱད་ཀྱི་འབྲས་བུ་དཀོན་ཞིང་དོན་དངོས་དང་མཚུངས་པའི་ལས་དོན་སྒྲུབ་ཕྱོགས་ཀྱི་འཆར་གཞི་ཡང་མེད་པས་ཡིན།
         གོང་གསལ་གྱི་གནད་དོན་འདི་དག་དང་བསྟུན་ནས་མ་འོངས་བོད་ལྗོངས་ས་ཁུལ་གྱི་ལོ་ན་རྒས་པའི་མིའི་བདེ་སྲུང་བྱ་ཐབས་སྐོ ར་གྱི་བསམ་ཚུལ་འགའ་གླེང་ན།
         གཅིག མི་རྣམས་ཀྱི་བསམ་པའི་ཆུ་ཚད་མཐོ་རུ་གཏོང་བ་དང་། འབྲེལ་ཡོད་ཀྱི་སྒྲིག་གཞི་འཐུས་ཚང་གཏོང་བ། དཔལ་འབྱོར་གྱི་མ་དངུལ་གཏོང་ཚད་ཤུགས་ཆེ་རུ་གཏོང་དགོས།
         རྒས་པའི་སྤྱི་ཚོགས་སུ་འགྱུར་བ་ནི་དོན་དངོས་ཀྱི་འཚོ་བའི་ཁྲོད་ལྡོག་ཏུ་མེད་པའི་གནད་དོན་ཞིག་ཡིན་པས་སྤྱི་ཚོགས་ཧྲིལ་པོ་དང་། ཁྱིམ་ཚང་། རྒྱལ་ཁབ་བཅས་ཚང་མས་དོ་འཁུར་ཆེན་པོ་བྱེད་དགོས་པའི་གནད་དོན་ཞིག་ཡིན། ང་ཚོས་གནད་དོན་དེའི་གལ་ཆེའི་རང་བཞིན་དང་། རྙོག་འཛིང་གི་རང་བཞིན་ལ་ངོས་འཛིན་གསལ་པོ་དགོས་ཁར། དེའི་སྔོན་འགོག་གི་ལས་དོན་ཁག་ལ་དུས་ནམ་ཡང་ལྷོད་གཡེང་མ་ཤོར་བ་བྱེད་དགོས།
         གཉིས། སློབ་གསོར་ཤུགས་བསྣོན་གྱིས་ལོ་ན་རྒས་པ་རྣམས་ཀྱིས་རང་ཉིད་བདེ་ཐང་ཡོང་བའི་འདུ་ཤེས་ཡང་དག་དང་སྲ་བརྟན་དུ་གཏོང་ཐུབ་པ་བྱེད་དགོས།
         “འཛམ་གླིང་འཕྲོད་བསྟེ ན་རྩ་འཛུགས་ནས་ཀྱང་། མི་ཞིག་གི་བདེ་ཐང་དང་ཚེ་ཚད་རིང་ཐུང་དེ་རིགས་རྒྱུད་ཀྱི་འབྲེལ་བས་ཤུགས་རྐྱེན་ཐེབས་ཚད་ཀྱིས་15%ཟིན་པ་དང་། སྤྱི་ཚོགས་ཀྱི་ཤུགས་རྐྱེན་ཐེབས་ཚད་ཀྱིས་10%ཟིན་པ་དང་། སྨན་བཅོས་ཆ་རྐྱེན་གྱིས་ཤུགས་རྐྱེན་ཐེབས་ཚད་ཀྱིས་8%ཟིན་པ་དང་། གནམ་གཤིས་སོགས་ཀྱིས་ཤུགས་རྐྱེན་ཐེབས་ཚད་ཀྱིས་7%ཟིན་པ་དང་། དེ་མིན་རང་ཉིད་ཀྱི་ཟས་སྤྱོད་ལ་སོགས་ཀྱིས་ཤུགས་རྐྱེན་ཐེབས་ཚད་ཀྱིས་60%ཟིན་ཡོད།”[9] འདི་ལས་མིའི་བདེ་ཐང་དང་ཚེ་ཚད་རིང་ཐུང་གི་ཤུགས་རྐྱེན་ཆེ་ཤོས་དེ་ནི་རང་ཉིད་ཀྱི་ཟས་སྤྱོད་ལ་རག་ལས་པ་ཤེས་ཐུབ། རང་ལྗོངས་ཀྱི་རྒས་པའི་མི་སྣ་ཕལ་ཆེ་བའི་རིག་གནས་ཀྱི་ཆུ་ཚད་ཞན་པ་མ་ཟད། ཧ་ལམ་མི་འབོར་ཡོངས་ཀྱི་ཕྱེད་ཀ་ལྷག་ཙམ་ཡིག་རྨོངས་ཅན་ཡིན་པས་ཁོ་ཚོས་བདེ་ཐང་ལ་འཛིན་པའི་རིག་གནས་ཆུ་ཚད་དམའ་བ་དང་། རང་གིས་རང་ལ་དོ་ཁུར་དང་བདེ་སྲུང་གི་བསམ་པའི་འདུ་ཤེས་ཅུང་སྐྱོ་པོ་ཡིན། རྒས་པའི་མི་སྣའི་སློབ་གསོར་ཤུགས་བསྣོ ན་དང་། རྒས་པའི་མི་རྣམས་ཀྱི་རང་ཉིད་ཀྱི་བདེ་ཐང་གི་འཚོ་གནས་ཐད་ལ་དོ་སྣང་ཤུགས་ཆེར་གཏོང་བའི་ཐབས་ཤེས་འདི་ནི་བོད་ལྗོངས་ཀྱི་རྒས་པའི་མི་སྣའི་བདེ་སྲུང་གི་ལས་ཀའི་འགག་གནད་ཅིག་ཡིན།
         གསུམ། རྒས་པའི་མི་སྣའི་ནད་རིགས་སྔོན་འགོག་བྱེད་རྒྱུ་གཙོ་བོར་བཟུང་ནས་དུས་ཚོད་ངེས་ཅན་ནང་རྒས་པ་རྣམས་ཀྱིས་གཟུགས་གཞིར་བརྟག་དཔྱད་བྱེད་རྒྱུ་རྒྱུན་འཁྱོངས་བྱེད་དགོས།
         གཟུགས་གཞིར་བརྟག་དཔྱད་བྱས་ནས་ནད་གཞི་འདྲ་མིན་མི་ཕོག་པར་སྔོན་འགོག་བྱེད་རྒྱུ་ནི་བདེ་སྲུང་གི་ལས་དོན་གལ་ཆེན་ཞིག་ཡིན་པས། རང་ལྗོངས་ཀྱི་འབྲེལ་ཡོད་རྩ་འཛུགས་ཀྱིས་རྒས་པའི་ལས་དོན་སྒྲིག་འཛུགས་ཅུས་ནས་ཐོག་མར་སྣེ་ཁྲིད་ཀྱི་ནུས་པ་འདོན་སྤེལ་བྱས་ནས་བོད་ལྗོངས་ཡོངས་ལ་ཁྱབ་སྤེལ་ཡོང་བ་དང་དོན་འཁྱོལ་ཡོང་བ་བྱེད་རྒྱུ། ད་དུང་དམིགས་བསལ་གྱི་འགོས་ནད་རིགས་ལ་ཡོངས་ཁྱབ་ཀྱིས་ཞིབ་བཤེར་ཚགས་དམ་པོ་བྱས་ནས་ནད་གཞི་དེ་དག་རྒས་པའི་ལུས་ཐོག་ལ་མི་ཡོང་བར་སྔོན་འགོག་བྱེད་པ་དང་། དོན་དངོས་དང་འཚམ་པའི་སྒྲིག་གཞི་གསར་འཛུགས་དང་། དོ་དམ་ལམ་ལུགས་ཁག་གཏན་འཁེལ་ཡོང་བ་བྱས་ནས་རྒས་པའི་བདེ་སྲུང་གི་ཐད་ལ་འགན་ལེན་གང་ལེགས་ཡོང་བ་བྱེད་དགོས།
         བཞི། རང་ལྗོངས་ཀྱི་གནས་ཚུལ་དངོས་ལ་གཞིགས་ནས་རྒས་པའི་བདེ་སྲུང་གི་ཞིབ་འཇུག་ཚན་ཁག་གསར་འཛུགས་བྱས་ནས་རང་ལྗོངས་ས་མཐོའི་རྒས་པའི་མི་སྣའི་བདེ་སྲུང་ཞིབ་འཇུག་གི་ལས་དོན་ཁག་ཡང་དག་སྤེལ་དགོས། དེ་མིན་རྒས་པའི་མི་སྣའི་ནད་གཞིའི་འདྲི་རྩད་ཀྱི་སྒོ་བསྟེན་སྨན་ཁང་གསར་འཛུགས་བྱེད་དགོས་ཁར། ལས་བྱེད་མི་སྣ་རྒན་གྲས་རྣམས་ཀྱིས་གཙོ་བོ་བྱས་པའི་མཐོ་སྒང་གི་རྒས་པའི་མི་སྣའི་སྨན་དཔྱད་ལག་རྩལ་ཚོགས་པ་བཙུགས་ནས་བོད་ལྗོངས་ཀྱི་རྒས་པའི་མི་སྣའི་ལས་དོན་ཁག་གང་ལེགས་བསྒྲུབ་ཐུབ་རྒྱུར་འགན་ལེན་ཡོང་བ་བྱེད་དགོས།
         ལྔ། བོད་ལུགས་གསོ་རིག་ལས་བསྟན་པའི་རྒས་པ་གསོ་བའི་ཐབས་རྩལ་ཁག་ལག་ལེན་དངོས་ནང་འཁྱོལ་ཐུབ་པ་བྱ་རྒྱུའི་རྨང་གཞིའི་ཐོག དེང་དུས་གསོ་རིག་དང་ཀྲུང་ལུགས་གསོ་རིག་སོགས་ཀྱི་ཐུན་མོང་མིན་པའི་སྨན་དཔྱད་ཀྱི་རིན་ཐང་རྣམས་རྒས་པའི་བདེ་སྲུང་གི་ལས་ཀའི་དོན་དངོས་ནང་ནུས་པ་ཐོན་ཐུབ་པར་བྱེད་རྒྱུར་ཤུགས་བསྣོན་རྒྱག་དགོས་པ་དང་། སྨ ན་ཟ་མི་དགོས་པར་ལུས་སྦྱོང་ལ་སོགས་བདེ་སྲུང་གི་བྱ་ཐབས་བཟང་པོ་རྣམས་དར་སྤེལ་ཤུགས་ཆེན་གཏོང་དགོས།
         མཇུག་བསྡུ་བ།
         མི་འབོར་རྒས་པར་འགྱུར་བའི་གནད་དོན་འདི་ནི་མི་རིགས་ཀྱི་སྤྱི་ཚོགས་འཕེལ་རྒྱས་འགྲོ་བའི་སྐབས་འདིར་སྤྱི་ཚོགས་འཕོ་འགྱུར་རང་བཞིན་གྱིས་ཐོན་པའི་གནད་དོན་གསར་པ་ཞིག་ཡིན། དེས་སྤྱི་ཚོགས་འཕེལ་རྒྱས་ལ་ཤུགས་རྐྱེན་ཆེན་པོ་ཐེབས་ནས་དུས་ད་ལྟ་དང་། མ་འོངས་པ་གཉིས་ཀའི་ཆར་སྤྱི་ཚོགས་ཁྱོན་ཡོངས་ཀྱིས་དོ་སྣང་ཆེན་པོ་བྱེད་དགོས་པའི་ལས་དོན་གལ་ཆེན་ཞིག་ཏུ་གྱུར་ཡོད། ཁ་རྒྱུན་དུ་ལོ་ན་རྒས་པའི་མི་རྣམས་ནི་སྤྱི་ཚོགས་ཧྲིལ་པོའི་ནོར་བུ་རྩ་ཆེན་ཞིག་ཡིན་པ་དང་། ཁྱིམ་གཅིག་ལ་རྒན་པོ་གཅིག་ཡོད་ན་ཁྱིམ་དེ་ལ་ནོར་བུ་གཅིག་ཡོད་པའི་བཤད་སྲོལ་ལྟར་ང་ཚོས་རྒན་རབས་རྣམས་ཀྱི་འཚོ་བའི་ཉམས་མྱོང་ལ་སློབ་སྦྱོང་གང་ལེགས་ཀྱིས་ཁོ་ཚོ་ནི་ང་ཚོའི་ལམ་སྟོན་གནང་མཁན་གྱི་ནོར་བུ་ངོ་མ་ཞིག་ཡིན་པའི་འདུ་ཤེས་ཐོག་ནས་ཁོ་ཚོར་བྱམས་སྐྱོང་དང་། ཁོ་ཚོའི་འཚོ་བར་ལྟ་རྟོག གཞན་ཡང་ཁོང་ཚོའི་སྨན་བཅོས་ལས་དོན་སོགས་ཕྱོགས་ཚང་མར་འགན་སྲུང་ཡོང་བ་བྱས་ནས་ཁོ་ཚོ་བདེ་སྐྱིད་ལྡན་པའི་ཚེ་མཇུག་ཅིག་ཡོང་བར་བྱེད་རྒྱུ་ནི་ཀྲུང་ཧྭ་མི་རིགས་ཀྱི་ཡ་རབས་སྤྱོད་བཟང་ཞིག་དང་། ང་ཚོ་མི་རབས་རྗེས་མ་རྣམས་ཀྱི་ཕྲག་ཏུ་བབས་པའི་བླ་ན་མེད་པའི་ལས་འགན་ཞིག་ཀྱང་ཡིན་པ་ཤེས་རྟོགས་དང་ལག་ལེན་ལའང་ངེས་པར་དུ་འཁྱོལ་ཐུབ་པ་བྱེད་དགོས། གཞན་ཡང་གོང་ཏུ་བསྟན་ཟིན་པ་ལྟར་མི་ཞིག་གི་བདེ་ཐང་དང་ཚེ་ཚད་རིང་ཐུང་དེ་རང་ཉིད་ཀྱི་ཟས་སྤྱོད་ལ་སོགས་ཀྱིས་ཤུགས་རྐྱེན་ཐེབས་ཚད་ཀྱིས་60%ཟིན་པས། རྒས་པ་རང་ཉིད་ཀྱིས་ཀྱང་དུས་དང་རྣམ་པ་ཀུན་དུ་ཟས་སྤྱོད་ཀྱི་སྤང་བླང་ལ་ཡིད་གཟབ་བྱེད་དགོས་ཏེ། 《རྒྱུད》ལས། “ནད་མེད་དོན་དུ་རྒྱུན་སྤྱོད་དུས་སྤྱོད་དང་། །བཅུད་ལེན་རོ་ཙ་བཞི་རུ་ཤེས་པར་གྱིས། །ཟས་དང་སྨན་གཉིས་ཐུན་མོང་སྤྱི་རུ་སྦྱོར། །”[10] ཞེས་གསུངས་པ་ལྟར་དུས་དང་རྣམ་པ་ཀུན་ཏུ་ཟས་སྤྱོད་སྨན་དཔྱད་བཞིའི་སྒོ་ནས་ལུས་བསྲུང་ཞིང་མི་ན་བར་གནས་པར་བྱ་རྒྱུའི་ཐབས་རྣམས་ལ་འབད་དགོས།
         མདོར་ན་རང་རྒྱལ་གྱི་ལོ་ན་རྒས་པའི་མི་གྲངས་ཀྱི་གྲངས་འབོར་དེ་ཚད་གཞི་ཧ་ཅང་མཐོ་པོར་སླེབས་ཟིན་པ་དང་བསྟུན་རང་ལྗོངས་ཀྱི་ལོ་ན་རྒས་པའི་མི་གྲངས་ཀྱི་གྲངས་འབོར་ཡང་ཚད་གཞི་ངེས་ཅན་ཞིག་ལ་སླེབས་ཟིན་པས་དེང་སྐབས་རང་རྒྱལ་དུ་ཕྱོགས་ཡོངས་ནས་རྒས་པའི་བདེ་སྲུང་སྐོར་ལ་སྔར་བས་ལྷག་པར་ཤུགས་སྣོན་བྱེད་དགོས་པ་ནི་གལ་འགངས་ཤིན་ཏུ་ཆེའོ།
         མཆན་འགྲེལ།
         [1] 张正华,肖蓬.人口老龄化和老年医疗保健[J].中国知网http://www.cnki.nct.
         [2] 张纷绒,常翠英,郭爱英.我国人口老龄化与老年保健的研究进展[J].中国知网http://www.cnki.nct.
         [3] གཡུ་ཐོག་ཡོན་ཏན་མགོན་པོ། ཆ་ལག་བཅོ་བརྒྱད། [M] མི་རིགས་དཔེ་སྐྲུན་ཁང་། 2013ལོའི་ཟླ་7པར་པར་དུ་སྐྲུན། ཤ12
         [4] སྐྱེམས་པ་ཚེ་དབང་། རྒྱུད་བཞིའི་རྣམ་བཤད་ཚིག་དོན་ཉི་མ། [M] མི་རིགས་དཔེ་སྐྲུན་ཁང་། 2006ལོའི་ཟླ་7པར་པར་དུ་སྐྲུན། ཤ292
         [5] 邹波.中国老龄化的现状与积极应对[J].中国知网http://www.cnki.nct
         [6] 邹波.中国老龄化的现状与积极应对[J].中国知网http://www.cnki.nct
         [7] 史云峰.从第六次人口普查数据看西藏人口发展变迁与特征[J] 中国知网http://www.cnki.nct
         [8] 王松磊,玉海红,仓拉.西藏老龄工作现状、问题与对策分析[J].中国知网http://www.cnki.nct.
         [9] 仲启丰.“健康中国”背景下青年健康素养现况解析及对策[J].中国知网http://www.cnki.nct.
         [10] གཡུ་ཐོག་ཡོན་ཏན་མགོན་པོ། དཔལ་ལྡན་རྒྱུད་བཞི། [M] བོད་ལྗོངས་མི་དམངས་དཔེ་སྐྲུན་ཁང་། 2006ལོར་པར་དུ་སྐྲུན། ཤ650