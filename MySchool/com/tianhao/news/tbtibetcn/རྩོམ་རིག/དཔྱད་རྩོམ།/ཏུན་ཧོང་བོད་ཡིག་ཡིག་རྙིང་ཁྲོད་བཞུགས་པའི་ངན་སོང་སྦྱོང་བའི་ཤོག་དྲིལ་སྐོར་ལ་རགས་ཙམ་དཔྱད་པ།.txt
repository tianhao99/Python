ཏུན་ཧོང་བོད་ཡིག་ཡིག་རྙིང་ཁྲོད་བཞུགས་པའི་ངན་སོང་སྦྱོང་བའི་ཤོག་དྲིལ་སྐོར་ལ་རགས་ཙམ་དཔྱད་པ།
[ནང་དོན་གནད་བསྡུས།]དཔྱད་རྩོམ་འདིའི་ནང་ཧྥ་རན་སིར་ཉར་ཚགས་བྱས་པའི་ཏུན་ཧོང་བོད་ཡིག་ཡིག་རྙིང་ཁྲོད་བཞུགས་པའི་ངན་སོང་སྦྱོང་རྒྱུད་དང་དཀྱིལ་འཁོར། ཆོ་གའི་སྐོར་གྱི་ཤོག་དྲིལ་ཁག་བཅུ་གསུམ་ཙམ་གྱི་སྒྲིག་གཞི་དང་གཞུང་དོན་ངོ་སྤྲོད་དང་། རྒྱུད་དེ་ཉིད་བོད་དུ་དར་བའི་འཕེལ་རིམ་དང་། རྒྱུད་ཁུངས། རྒྱུད་དོན་བཅས་ལ་དཔྱད་ཞིབ་དང་འབྲེལ ཤོག་དྲིལ་ཁག་གི་བརྡ་སྦྱོར་ཁྱད་ཆོས་སྐོར་ལ་དཔྱད་བརྗོད་རགས་ཙམ་བྱསཡོད།
[བརྡ་ཆད་གཙོ་བོ།]ཏུན་ཧོང་བོད་ཡིག ངན་སོང་སྦྱོང་བའི་ཤོག་དྲིལ གཞུང་དོན་ངོ་སྤྲོད། འཕེལ་རིམ། བརྡ་སྦྱོར་ཁྱད་ཆོས།
[ཀྲུང་གོའི་དཔེ་དེབ་དབྱེ་རྟགས།] K870[ཡིག་ཚང་མཚོན་བྱང་།]A [རྩོམ་གྱི་གོ་རིམ་ཨང་སྒྲིག]1002-946X(2018)02-102-09
        ཏུན་ཧོང་བོད་ཀྱི་ཡིག་རྙིང་ཁྲོད་དུ་ངན་སོང་སྦྱོང་རྒྱུད་སྐོར་གྱི་ནང་དོན་འཁོད་པའི་ཤོལ་དྲིལ་ཅུང་ཉུང་ཞིང་། མཇལ་དུ་ཡོད་པ་དག་ཀྱང་ཁ་ཚང་མིན་ཅི་རིགས་སུ་སྣང་། མིག་སྔར་ཀུན་རིག་རྩ་བའི་དཀྱིལ་འཁོར་དང་ངན་སོང་སྦྱོང་རྒྱུད་བཅས་རྒྱུད་ཕྱོགས་ཀྱི་ཆོས་སུ་སོང་བའི་རྒྱུད་དོན་གྱི་ཁོག་འབུབས་ལྟ་ཅི། ཆོ་ག་ཕྱག་ལེན་ཙམ་ལའང་དཔྱད་པར་དཀའ་བའི་གནད་འདི་ལྟ་བུར་ད་བར་རྒྱལ་ཁབ་ཕྱི་ནང་གི་ཏུན་ཧོང་ཡིག་རྙིང་སྐོར་ལ་ཞིབ་འཇུག་མཛད་མཁན་ཚོས་དཔྱད་རྩོམ་སྤེལ་གནང་བ་སྟོང་ཆ་ལྟ་བུར་ལུས་ཡོད་ན། བདག་ལྟ་བུའི་སྐྱེ་སྦྱངས་ཀྱི་རིག་པ་དབུལ་བ་ཞིག་གིས་གནད་འདིར་དཔྱད་ཁུལ་བགྱིས་པ་ནི་བཞད་གད་ཀྱི་རྒྱུ་རུ་སོང་རུང་། རྒྱུད་རིན་པོ་ཆེ་འདི་ཉིད་བོད་དུ་དར་བའི་འཕེལ་རིམ་དང་ལག་ལེན་ཇི་ལྟར་བསྟར་བའི་ཚུལ་རྣམས་ཇི་བཞིན་རྒྱ་ཆེའི་ཀློག་པ་པོའི་སྤྱན་ལམ་དུ་བསྟར་ཐུབ་ན་ཕན་རླབས་ཆེ་བར་སྙམ་པའི་ཀུན་སློང་གིས་རྩོམ་ཡིག་འདི་ཉིད་འབྲི་ཁུལ་ལགས།   
        དང་པོ། ཤོག་དྲིལ་ཁག་ངོ་སྤྲོད།   
        དེ་ཡང་ཏུན་ཧོང་བོད་ཡིག་ཡིག་རྙིང་ཁྲོད་བཞུགས་པའི་ངན་སོང་སྦྱོང་བའི་སྐོར་གྱི་ཤོག་དྲིལ་ལ། P. t.37 P.t. 54A P. T. 72    P. T. 73     P. T. 74     P. T. 295A    P.t. 295AV    P. T.295     B P. T. 295     BV     P. T. 298     P.t. 368     P. T. 368V  P.t. 369བཅས་ཁག་བཅུ་གསུམ་ཙམ་བཞུགས་ཡོད་ཅིང་། དོན་གྱི་ཆ་ནས་དེ་དག་གཙོ་བོ་ངན་སོང་སྦྱོང་བའི་གཟུངས་དང་དཀྱིལ་འཁོར་གྱི་ཆོ་གའི་སྐོར་གྱི་ནང་དོན་བཅས་གཉིས་སུ་འདུ་ཆོག་པ་དང་། ཚིག་གི་ཆ་ནས་བརྡ་རྙིང་པའི་འབྲི་སྲོལ་ཁོ་ནར་ངེས་ལ། ཤོག་དྲིལ་དེ་དག་ལས P. t.369 P.t.72 P. T.73བཅས་ཆ་ཚང་བའི་ཤོག་དྲིལ་ཡིན་པ་ཕུད། གཞན་རྣམས་ཆད་ལྷག་ཅན་དུ་འདུག གཤམ་ལ་དོན་གྱི་ངེས་པ་ལྟར་ཤོག་དྲིལ་མཐུན་ཤས་ཆེ་བ་ཁག་རྣམས་དཀྱུས་གཅིག་ཏུ་བསྡེབས་ཏེ་རགས་ཙམ་ངོ་སྤྲོད་ཞུས་ན་འདི་ལྟ་སྟེ།   
        ཤོག་དྲིལ P. t. 37ལ་ཆོས་ཚན་ལྔ་ཙམ་ཡོད་དེ། དུག་གསུམ་འདུལ་བ་དང་། ངན་སོང་རྣམ་པར་སྦྱོང་བའི་དཀྱིལ་འཁོར་སྒོ་བཞི་བསྟན་པ། ཚེ་ལས་འདས་པ་ལ་ཐར་ལམ་བསྟན་པ། འཕྲུལ་གྱི་བྱིག་བཤུས་ཕྱི་མ་མི་ལ་བསྟན་པའི་མདོ་ལས་མི་རྟག་པ། མིའི་མིང་དང་གཟུགས་རིས་སྣ་ཚོགས་བཅས་ཡིན་ཞིང་། འདི་དག་ལས་མཇུག་གི་ཆོས་ཚན་གཉིས་པོ་ནི་ཤོག་དྲིལ་དུ་བཅུག་ཡོད་ཀྱང་དཔྱད་གཞུང་དངོས་དང་འབྲེལ་བ་ཆེར་མེད་ཅིང་། དུག་གསུམ་འདུལ་བའི་འགོ་ལ་འགྱུར་ཕྱག་དང་མཆོད་བརྗོད་མེད་མོད། མཇུག་ཏུ་“དུག་སུམ་འདུལ་བ་ཞེས་བྱ་བ་རྫོགས་སོ་”①ཞེས་པས་གཞུང་རྫོགས་པར་བྱས་ལ། ལུས་ནི་ཚིགས་བཅད་རྐྱང་པར་ངེས་ཤིང་། གཞུང་ཚད་ལ་ཚིག་རྐང་རེ་བརྒྱད་དང་ཚིག་རྐང་རེ་རེར་ཡིག་འབྲུ་ལྔ་དང་བདུན་དང་དགུ་སོགས་ངེས་མེད་དང་། ཤོག་དྲིལ་འདིའི་དོན་གྱི་སྤྱི་ཁོག་གི་དབང་དུ་བཏང་ན། ཐོག་མར་“འབྲས་བུ་ངན་ཙོང་གནས་སུ་ལྟུང X  Xདེ་འི X  Xན་པོ་འོདི་ལགས་སྟེ་”②ཞེས་འཁོར་བ་ངན་སོང་དུ་ལྷུང་བྱེད་ཀྱི་རྒྱུ་ནི་ཉོན་མོངས་དུག་གསུམ་ཡིན་པ་མདོར་བསྟན་པ་དང་། བར་དུ་“ཞེ་སྟང་མྱེ་རུ་འབར་ལ་ཁད་”③ཅེས་དང་། “དུག་སྡོང་ཆེད་པོ་ཙ་ནས་བཅད་”④ཅེས་ཞེ་སྡང་གིས་བསྐྱེད་པའི་ཉེས་དམིགས་དང་དེའི་གཉེན་པོ་ལ། “སྨན་པའི་རྒྱལ་པོ་སངས་རྒྱས་ལ། །སྐྱབས་གསོལ་དགེ་བའི་སེམས་བརྩགས་སྟེ། །ཆོས་ཀྱི་བདུད་རྩི་ཐུན་སྐྱད་སྟེ། །”⑤ཞེས་བཟོད་པའི་ཕན་ཡོན་བསྟན་ཞིང་།མཇུག་ཏུ་དུག་གསུམ་འདུལ་བའི་ཕན་ཡོན་ཏེ། “དུགས་སྡོང་སྡོང་གཏན་བླངས་ན། ། བླ་མྱེད་སངས་རྒྱས་གནས་སུ་གྲུབ། །”⑥ཅེས་འཁོར་བའི་གནས་ལ་འཕེན་བྱེད་ཀྱི་ཉོན་མོངས་དུག་གསུམ་རྩད་ནས་བཅད་པའི་འབྲས་བུ་ལ་རྫོགས་སངས་རྒྱས་ཀྱི་བླ་མེད་གོ་འཕང་འཐོབ་པའི་ལམ་བསྟན་ཡོད། ཤོག་དྲིལ་འདིའི་ཚིག་སྦྱོར་གྱི་ཁྱད་ཆོས་ནི་དཔེའི་སྒོ་ནས་དོན་གྱི་གནད་རྣམས་བསྟན་པ་དང་སྒྲ་རྒྱན་ལས་ཐོག་མའི་ཟུང་ལྡན་གྱི་རྒྱན་སྤྱོད་པ་ཤས་ཆེ་བས། འདི་ལས་《སྙན་ངག་མེ་ལོང་མ་》བོད་དུ་མ་དར་སྔོན་གྱི་བོད་རང་གི་རྩོམ་སྲོལ་ཞིག་མངོན་གྱི་ཡོད། ངན་སོང་རྣམ་པར་སྦྱོང་བའི་དཀྱིལ་འཁོར་སྒོ་བཞི་བསྟན་པ་ཞེས་པར་འགྱུར་ཕྱག་གི་སྒོ་མེད་པར་ཐད་ཀར་གཞུང་དངོས་ལ་འཇུག་པ་སྟེ། “ངན་ཙོང་རྣམས་པར་སྦྱོང་བའི་དཀྱིལ་འཁོར་སྒོ་བཞི་བསྟན་པར་བྱ་བ་ནི། །འདི་ནི་ཤར་ཕྱོགས་ཀྱིས་སྒོ་ལགས་སྟེ། །”⑦ཞེས་ཀུན་རིག་རྩ་བའི་དཀྱིལ་འཁོར་གྱི་སྒོ་བཞིའི་ལྷ་ཚོགས་ཀྱི་དམིགས་པ་མངོན་དུ་བྱས་ནས་ཚད་མེད་བཞིའི་སྟོབས་དང་བྱིན་བརླབས་ཀྱིས་ཚེ་འདས་གང་དེ་ངན་སོང་གནས་ལས་ཐར་ཏེ། སྒྲིབ་གཉིས་བྱང་ཞིང་ཚོགས་གཉིས་ཡོངས་སུ་རྫོགས་ཏེ་སོ་སོར་རིག་པ་བཞི་དང་ལྡན་པའི་སངས་རྒྱས་ཀྱི་གོ་འཕང་ཐོབ་པའི་ལམ་གྱི་རིམ་པ་བསྟན་ཡོད། མཇུག་ཏུ “ཚེ་འདས་པ་མྱིང་འདི་བཞིས་བགྱི་བ་ཡང་། །སྒིབས་པ་རྣམ་ས་ཉིས་ནི་བྱང་། །ཆོགས་རྣམས་ཉིས་ནི་ཡོང་སུ་རྫོགས་ནས། །སོ་སོ་ཀུན་དུ་རྟོགས་པའི་ཡེ་ཤེས་དང་། །སངས་རྒྱས་དོན་ཡོད་གྲུབ་པའི་གོ་འཕང་ཐོབས་པར་གྱུར་ཅིགས་”⑧ཞེས་བདེན་ཚིག་དང་སྨོན་ལམ་རྣམ་པར་དག་པས་བསྡུས་ཡོད། ཚེ་ལས་འདས་པ་ལ་ཐར་ལམ་བསྟན་པ་ཞེས་པར་ཆོས་ཚན་གཉིས་བཞུགས་ཤིང་། དོན་ནི་དཀྱིལ་འཁོར་མངོན་དུ་བྱས་ནས་བླ་མ་དཀོན་མཆོག་དང་བྱང་སེམས་འཕགས་པའི་མཐུ་སྟོབས་ཀྱིས། “ཚེ་འདས་པའི་ཁྱོད་ཉོན་ཅིག་ཚེ་དང་ལྡན་བ་ཁྱོད་ལ། །འརྗིགས་རྟེན་ཐམས་ཤད་ཀྱི་ཆོས་ཉིད་གློ་བུར་གྱི་སྒྱུ་མི་སྤྲིན་ལྟར་མྱི་རྟགས་པ་དུས་བྱས་ནས། །འདུས་བྱས་ཀྱི་ལྔ་ཕུང་སྒྱུ་མི་ཞིག་སྟི འཇིགས་རྟེན་འདི་ནས་ཕ་རོལ་དུ་འགྲོ་བའི་ཕོ་སྐྱེས་ཆེན་པོ་འདེབས་པའི་དུས་ལ་བབ་སྟེ། །”⑨ཞེས་ཚེ་འདས་ཀྱི་རྣམ་ཤེས་དེ་སྐད་ཅིག་ཏུ་ཐར་པའི་གནས་ལ་འདྲེན་པའི་སྐོར་བསྟན་ཡོད།   
        ཤོག་དྲིལ P. t.54A  P. t.72  P. t.73 P.t.74རྣམས་ནི་གཙོ་བོ་ངན་སོང་སྦྱོང་བའི་གཟུངས་ཡིན་ཞིང་། P. t.54ལ་རྒྱ་བོད་ཤན་སྦྱར་གྱི་དབུ་ཡིག་ལས་འགྱུར་ཕྱག་མེད་ལ། P. t.72  P. t.74གཉིས་ལ་རྒྱ་བོད་ཤན་སྦྱར་གྱི་དབུ་ཡིག་མེད་ནའང་དཀོན་མཆོག་གསུམ་ལ་ཕྱག་འཚལ་ལོ་ཞེས་འགྱུར་ཕྱག་བཞུགས་ཤིང་། P.t.74ནི་མཇུག་བྱང་མེད་པའི་གཞུང་ཆད་ཅན་ཞིག་ཡིན། ཡང P. t.72དང P. t. 73གཉིས་ནི་ཤོག་དྲིལ་རྐྱང་པ་སོ་སོར་བྱུང་བ་མ་གཏོགས། ཞིབ་ཏུ་བལྟས་ན་གཞུང་གཅིག་ཡིན་པར་སྣང་ལ། ཤོག་དྲིལ་འདི་གཉིས་སུ་ངན་སོང་སྦྱོང་བའི་གཟུངས་སྔགས་གཅིག་པུ་ལས་གླེང་གཞི་དང་ཕན་ཡོན། གོ་དོན་སོགས་གང་ཡང་བསྟན་མེད་པས།  འདི་གཉིས་ནི་གཟུངས་མདོར་བསྟན་གྱི་རྒྱུད་ཕྲན་ཞིག་ཏུ་ངེས། P. t.54  P .t.74གཉིས་སུ་ངན་སོང་སྦྱོང་བའི་གཟུངས་སྔགས་དང་དེ་ཉིད་ཀྱི་བྱུང་འཕེལ་གྱི་ལོ་རྒྱུས་གླེང་གཞི་དང་། ཕན་ཡོན་དང་བཅས་པའི་སྐོར་བསྟན་ཡོད་ཅིང་། གཞུང་འདི་ཆད་ཅན་ཞིག་ཡིན་ཁར་གཟུངས་སྔགས་ཀྱི་ཚིག་འབྲུ་མང་པོ་ཞིག་གསལ་པོར་མཐོང་དཀའ་རུང་། ཤོལ་དྲིལ་བཞི་པོ་གུང་བསྒྲིགས་ཏེ་བལྟས་ན། ཕན་ཚུན་ཆད་པ་ཁ་སྐོང་གི་ཚུལ་དུ་གནས་ཡོད་པ་དཔེར་ན P. t.54གཟུངས་ཀྱི་ཆད་པ་དག P. t. 73གྱིས་སྐོང་ཐུབ་པ་དང་། P. t.74ཡི་མཇུག་གི་ཆད་པ་རྣམསP. t 54ཡིས་སྐོང་ཐུབ་པ་ལྟ་བུ་བཅས། ཤོག་དྲིལ་འདི་རིགས་དཀྱུས་གཅིག་ཏུ་བཞག་ནས་ཞིབ་ཏུ་དཔྱད་རྒྱུ་ནི་ཤིན་ཏུ་གལ་ཆེར་མཐོང་།   
        ཤོག་དྲིལP. t.295A  P. t.295AV  P. t.295B  P. t.295BV  P. t.298བཅས་ལསP. t. 298ཡི་མཚན་བྱང་ལ་“ཚེ་ལས་འདས་པར་སྨོན་ལམ་དུ་གསོལ་བ་”ཞེས་འཁོད་ཡོད་རུང་། དོན་དུ་ཤོག་དྲིལ་འདི་དག་ནི་ཆོ་གའི་གཞུང་གི་སྒྲོམ་གཞི་ཁག་སོ་སོ་ཡིན་པས། ཤོག་དྲིལ་ཆ་མི་ཚང་བ་དེ་དག་གཅིག་ཏུ་བསྡེབས་ན་ད་གཟོད་དཀྱིལ་འཁོར་གྱི་ཆོག་གཞུང་ཕྱི་མོ་ཞིག་ཏུ་གྲུབ་ཐུབ།  
        གཉིས་པ། རྒྱུད་འདི་ཉིད་བོད་དུ་དར་ནས་གཞུང་རྣམ་དག་ཞིག་ཏུ་ཆགས་པ།   
        སྤྱིར་བསྟན་པའི་བདག་པོ་སྟོན་པ་ཞལ་བཞུགས་དུས་སུ། གདུལ་བྱའི་ཁམས་དང་མོས་པའི་དབང་གིས་ཟབ་མོ་སྔགས་ཀྱི་གཞུང་ནི་ཐུན་མོང་འཇིག་རྟེན་པའི་སོ་སྐྱེ་རྣམས་ཀྱི་ཞིང་འདིར་མ་གསུངས་པར། ཞིང་ཁྱད་པར་ཅན་དུ་རིགས་གསུམ་མགོན་པོ་སོགས་སྣོད་ལྡན་རྣམས་ལ་ཆེད་དུ་གསུངས་ཤིང་དེ་དག་གིས་ཉེ་བར་བསྡུས་ཏེ། སྐལ་ལྡན་རྣམས་ལ་རིམ་པར་བརྒྱུད་རྗེས་མི་མཇེད་ཀྱི་ཞིང་འདིར་དར་བ་ཡིན་ཚུལ་སྤྱི་མཐུན་དུ་གྲགས་པས། ཟབ་མོ་སྔགས་ཀྱི་སྐོར་ལ་དག་མ་དག་གི་བཤད་ཚུལ་སྣ་ཚོགས་ཤིག་བྱུང་ཡོད་པ་དང་བསྟུན་བོད་དུ་དར་བའི་ངན་སོང་སྦྱོང་རྒྱུད་འདི་ལའང་དེ་མཚུངས་ཀྱི་དོགས་པ་ཐེ་ཚོམ་བྱེད་མཁན་བྱུང་ཡོད། འོན་ཀྱང་སྤྱིར་རྒྱལ་བ་གཉིས་པ་ཙོང་ཁ་པ་ཆེན་པོས་མདོ་སྔགས་གཉིས་ཀ་གང་ཟག་གཅིག་སངས་རྒྱ་བ་ལ་ཡ་མ་བྲལ་བར་གཅིག་ཏུ་འཛིན་པའི་རྡོ་རྗེས་གཟེར་བཏབ་སྟེ། ལུང་རིགས་བརྒྱ་ཕྲག་གིས་གཏན་ལ་ཕབ་གནང་བ་དང་། ཁྱད་པར་《སྒྲ་སྦྱོར་བམ་གཉིས་》ལས། “སྔགས་ཀྱི་རྒྱུད་རྣམས་གཞུང་གིས་ཀྱང་གསང་བར་བྱ་བ་ཡིན་ཏེ། སྣོད་དུ་མ་གྱུར་པ་རྣམས་ལ་བཤད་ཅིང་བསྟན་པར་ཡང་མི་རུང་ལ། བར་དུ་བསྒྱུར་ཞིང་སྤྱོད་དུ་གནང་གིས་ཀྱང་། ལྡེམ་པོ་ངག་ཏུ་བཤད་པ་མ་ཁྲོལ་ནས་སྒྲ་བཞིན་དུ་འཛིན་ཅིང་ལོག་པར་སྤྱོད་པ་དག་ཀྱང་བྱུང་། སྔགས་ཀྱི་རྒྱུད་ཀྱི་ནང་ནས་ཐུ་ཞིང་བོད་སྐད་དུ་བསྒྱུར་བ་དག་ཀྱང་བྱུང་ཞེས་གདགས་ཀྱིས། ཕྱིན་ཆད་གཟུངས་སྔགས་དང་བླ་ནས་བཀའ་སྩལ་ཏེ་བསྒྱུར་དུ་བཅུག་པ་མ་གཏོགས་པ། སྔགས་ཀྱི་རྒྱུད་དང་། སྔགས་ཀྱི་ཚིག་ཐུ་ཞིང་བསྒྱུར་དུ་མི་གནང་ངོ་”⑩ཞེས་རྒྱ་གཞུང་ལས་སྔགས་ཀྱི་སྐོར་ཇི་ལྟར་བོད་དུ་བསྒྱུར་དགོས་ཚུལ་བཀས་བཅད་གནང་བ་དང་། 《བསམ་ཡས་དཀར་ཆག་》ལས་ཀྱང་། “རྒྱ་དཀར་པོའི་ཆོས་ལ་ནང་རྒྱུད་སྡེ་གསུམ་ཤ་ཆང་ལ་ཡངས་ཏེ་བོད་ལ་མི་འཚམས་པར་མ་བསྒྱུར། ཐམས་ཅད་ཡོད་པར་སྨྲ་བའི་སྡེ་བ་དབུས་པ་བྱེ་བྲག་ཏུ་སྨྲ་བ་རྒྱུ་འབྲས་སྟོན་པས་དེ་བོད་ལ་འཚམས་པར་མཁྱེན་ནས། དང་པོ་ཡེ་ཤེས་དབང་པོ་ལ་གསོལ་ཏེ་བསྒྱུར་”⑾ཞེས་དང་།“མ་ཧཱ་ཡོ་ག་མུ་སྟེགས་དགེ་བ་ལ་གཟུད་པའི་སླད་དུ་གཙང་རྨེ་མེད་པར་བསྟན་པ་ཆོས་ཀྱི་དབྱིངས་ཇི་ལྟ་བུ་ནི་མ་རྟོགས་པར་ལོག་པར་འཛིན་ཅིང་འཇུག་པར་འགྱུར་བས་མ་བསྒྱུར། སྔགས་ཡོ་ག་ནུས་པ་ཆེ་ཡང་བོད་ལ་ནུས་པ་མི་འབྱུང་བས་དུས་དེར་མ་བསྒྱུར།  བྲམ་ཟེ་རྣམས་དགེ་བ་ལ་གཟུད་པའི་སླད་དུ་ཀྲི་ཡ་གསུངས་པ་དང་། ཡང་བོད་གཙང་སྦྲ་ཆུང་བས་མ་བསྒྱུར། ཨ་ནུ་ཡོ་ག་རྨེ་བག་ཅན་ལ་བསྟན་པས་བོད་རྣམ་རྟོག་ཆེ་བས་མ་བསྒྱུར། ཨུ་པ་ཡ་བོད་ལ་རན་པར་བརྩིས་ནས་ཡེ་ཤེས་དབང་པོས་གསོལ་ཏེ་བསྒྱུར། མདོ་སྡེ་དང་གཟུངས་རྒྱ་གར་ཡུལ་དུ་མ་ལུས་པ་ཙམ་དུ་བསྒྱུར། རྒྱལ་པོའི་ཐུགས་ལ་བཅགས་པ་ཙམ་གཅིག་བསྒྱུར་”⑿ཞེས་སོགས་བསྟན་པ་ལྟར། བཙན་པོའི་སྐབས་སུ་གང་ཞིག་བསྒྱུར་རུང་བ་དང་གང་ཞིག་བསྒྱུར་མི་རུང་བའི་རྣམ་གཞག་དང་། ཚུལ་ཇི་ལྟར་བསྒྱུར་དགོས་པ་སོགས་གཏན་འབེབས་ཁ་གསལ་མཛད་པའི་སྐུ་དྲིན་ལས། སྔ་འགྱུར་གསང་སྔགས་ཟབ་མོའི་བསྟན་པ་ནི་ཤིན་ཏུ་དག་པ་ཞིག་བྱུང་ཡོད་པ་ཤེས་རྟོགས་ཐུབ།
        《དཀར་ཆག་འཕང་ཐང་མ་》ལས། བོད་ཁམས་སུ་ཆོས་བསྒྱུར་ཞིང་ཞུ་ཆེན་བགྱིས་པའི་མཚན་དང་བམ་པོ་དང་། ཤོ་ལོ་ཀའི་གྲངས་གཏན་ལ་ཕབ་སྟེ་དཀར་ཆག་བླ་དཔེར་བྲིས་པར། “སྔགས་སྒོ་གསུམ་ལ།...... ངན་སོང་ཐམས་ཅད་རྣམ་པར་སྦྱོང་བ་གཟི་བརྗིད་ཀྱི་རྒྱལ་པོ་བརྟག་པ་བམ་པོ་གཉིས་” ⒀ཞེས་དང་།  “ངན་སོང་རྣམ་པར་སྦྱོང་བའི་དཀྱིལ་འཁོར་བྲི་བྱང་དང་བཤད་པ། འབུམ་གྱི་ཆོ་ག སྦྱིན་སྲེག་གི་ཆོ་ག་མི་མཐུན་པ་གསུམ་”⒁ཞེས་དང་། 《བུ་སྟོན་ཆོས་འབྱུང་》ལས། “དཔལ་ངན་སོང་ཐམས་ཅད་ཡོངས་སུ་སྦྱོང་བའི་གཙུག་ཏོར་རྣམ་རྒྱལ་ཤོ་ལོ་ཀ་བརྒྱ་ཉི་ཤུ་ཡེ་ཤེས་སྡེའི་འགྱུར་”⒂ཞེས་པ། “ངན་སོང་སྦྱོང་བ་རྒྱུད་ཕྱི་མ་དང་བཅས་པའི་འགྲེལ་པ་གསལ་བའི་སྒྲོན་མ་ཆོས་ཀྱི་བརྩོན་འགྲུས་ཀྱི་འགྱུར། ངན་སོང་སྦྱོང་བའི་དཀྱིལ་འཁོར་ཆོ་ག་དགེ་ཚུལ་ཁྱུང་གྲགས་ཀྱི་འགྱུར། འདི་རྩོད་པ་ཅན་ནོ། ། ངན་སོང་སྦྱོང་བའི་དཀྱིལ་ཆོག་རིན་ཆེན་བཟང་པོའི་འགྱུར། ངན་སོང་སྦྱོང་རྒྱུད་ཀྱི་འགྲེལ་པ་སྣང་བའི་རྒྱན་དབང་ཕྱུག་རྒྱལ་མཚན་གྱི་འགྱུར། སློབ་དཔོན་རྡོ་རྗེ་གོ་ཆས་མཛད་པའི་ངན་སོང་སྦྱོང་བའི་རྒྱུད་ཀྱི་འགྲེལ་པ་མཛེས་པའི་རྒྱན། དཀྱིལ་འཁོར་ཆེན་པོའི་སྒྲུབ་ཐབས་སྨྲྀ་ཏིའི་འགྱུར་”⒃ཞེས་བྱུང་བ་སོགས་ལ་གཞིགས་ན། རྒྱུད་འདི་གསང་སྔགས་སྔ་འགྱུར་གྱི་སྐབས་ནས་བོད་དུ་དར་ཡོད་པ་གསལ་པོ་ཡིན། དེ་ཡང་ཐོག་མར་སྒྱུར་མཁན་ནི་ཆོས་རྒྱལ་ཁྲི་སྲོང་ལྡེ་བཙན་སྐབས་ཀྱི་ལོ་ཙཱ་བ་རབ་དགུའི་ནང་གསེས་ཞང་ཡེ་ཤེས་སྡེ་ཡིན་པ་བུ་སྟོན་དཀར་ཆག་ཏུ་གསལ་པོར་བསྟན་ཡོད་ཅིང་། རྗེ་བཙུན་གྲགས་པ་རྒྱལ་མཚན་གྱི་《ངན་སོང་སྦྱོང་རྒྱུད་ཀྱི་སྤྱི་དོན་》ལས། “དེ་ལྟ་བུའི་རྒྱུད་འདི་བོད་དུ་ནམ་འགྱུར་སྙམ་ན། རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ། དབས་སྦས་མལྫུ་ཤྲཱི་ལ་སོགས་སད་མི་མི་བདུན་གྱིས་བསྒྱུར་ཞིང་། སྲས་ཁྲི་ལྡེ་དང་། དབོན་པོ་རལ་པ་ཅན་གྱི་སྐུ་རིང་ལ། རྨ་ཨཱ་ཙཡ་རིན་ཆེན་མཆོག་ལ་སོགས་པས་སྐད་གསར་བཅད་ཀྱིས་བཅོས་ཏེ་གཏན་ལ་ཕབ་ནས་བསྒྱུར་བ་ལས། ཕྱིས་ལོ་ཙཱ་བ་གཞན་གྱིས་བསྒྱུར་བ་ནི་མེད་དོ་”⒄ཞེས་བསྟན་ཡོད་པ་མ་ཟད། ཕོ་བྲང་ཞི་བ་འོད་ཀྱི་སྔགས་ལོག་སུན་འབྱིན་གྱི་བཀའ་ཤོག་ལས་ཀྱང་། “སྔར་གྱི་དུས་ཀྱི་ཕྱི་རྒྱུད་ངན་སོང་རྒྱུད་ཀྱི་འགྲེལ་པ་ཆེ་ཆུང་ངམ། རྒྱན་དམ་པ་ལ་སོགས་པ་ཆོ་ག་ཆེ་ཕྲན་མང་དུ་ཡོད་པ་རྣམས་དང་། ཁམས་ནས་བྱུང་བ་རྣམས་ལ་མ་ནོར་བ་ཆེར་མེད་”⒅ཅེས་སྔར་གྱི་དུས་ཏེ་བཙན་པོའི་སྐབས་ནས་རྒྱུད་འདི་བཞིན་བཀས་བཅད་ལྟར་བསྒྱུར་བས་གཞུང་རྣམ་དག་ཅིག་ཡིན་པར་བསྟན་པ་དང་། མ་ནོར་བ་ཆེར་མེད་ཅེས་རྒྱུད་འགྲེལ་དག་ཀྱང་བོད་ཀྱི་མཁས་དབང་རིམ་པས་མཛད་པ་ཞིག་ལས། གྲོང་སྔགས་མཁན་པོའི་རང་བཟོ་མ་ཡིན་པ་ཤུགས་ཀྱིས་བསྟན་ཡོད་ཁར། མི་དབང་ཕོ་ལྷ་བའི་གསེར་བྲིས་བསྟན་འགྱུར་ནང་དུ་བཞུགས་པའི་རྒྱུད་འདི་དང་ཀུན་རིག་དཀྱིལ་ཆོག་གི་གཞུང་འགྲེལ་གྲགས་ཅན་རྣམས་ཀྱི་སྐོར་ལ་དཀར་ཆག་ལས། “ངན་སོང་ཡོངས་སུ་སྦྱོང་བའི་རྒྱུད་ཀྱི་དོན་གྱི་འབྲུ་འགྲེལ། སློབ་དཔོན་སངས་རྒྱས་གསང་བས་མཛད་པ་”⒆ཞེས་དང་། “ཆོ་ག་ཞིབ་མོ་རྒྱལ་པོ་ཆེན་པོའི་རྒྱ་ཆེར་འགྲེལ་པ་སྙིང་པོ་རྣམ་པར་བཤད་པ། ཛྭ་ལན་དྷ་རའི་སློབ་དཔོན་ཀཱ་དྷི་ནུས་མཛད་པ། རྒྱ་གར་གྱི་པཎྜི་ཏ་བི་ནཱ་ཡ་ཙནྡྲ་དང་། བོད་ཀྱི་ལོ་ཙཱ་བ་དགེ་སློང་ཆོས་ཀྱི་ཤེས་རབ་ཀྱིས་འཕན་ཡུལ་རྒྱལ་གྱི་ལུག་སླས་སུ་བསྒྱུར་བ་”⒇ཞེས་དང་། “ངན་སོང་སྦྱོང་བའི་རྒྱུད་ཀྱི་འགྲེལ་པ་མཛེས་པའི་རྒྱན། སློབ་དཔོན་རྡོ་རྗེ་གོ་ཆས་མཛད་པ། རྒྱ་གར་གྱི་པཎྜི་ཏ་བཱིརྱ་ཀ་ར་ཝརྨ་དང་། བོད་ཀྱི་ལོ་ཙཱ་བ་དབང་ཕྱུག་རྒྱལ་མཚན་གྱིས་བསྒྱུར་བ་”（21）ཞེས་དང་། “དཀྱིལ་འཁོར་སྤྱིའི་རིམ་པ། སློབ་དཔོན་སུ་ར་བྷ་དྲས་མཛད་པ། རྒྱ་གར་གྱི་པཎྜི་ཏ་དྷརྨ་ཤྲཱི་བྷ་དྲ་དང་། བོད་ཀྱི་ལོ་ཙཱ་རིག་པ་གཞོན་ནུས་བསྒྱུར་” （22）ཅེས་འཁོད་པ་སོགས་ལས་ཀྱང་རྒྱུད་རིན་པོ་ཆེ་འདི་ཉིད་དང་འདིའི་འགྲེལ་པ་རྣམས་ནི་ཤིན་ཏུ་ཁུངས་དག་པ་ཞིག་ཡིན་པ་ངེས་ཤེས་སྐྱེས་ཐུབ། གཞན་ཡང་། རྒྱུད་འདི་བརྒྱུད་པའི་འཕེལ་རིམ་ནི། སྔོན་བསྟན་པ་སྔ་དར་གྱི་སྐབས། རྒྱ་གར་གྱི་མཁས་པ་དྷརྨཱ་ཀིརྟི་དང་ཞི་བ་སྙིང་པོ་གཉིས་དབུས་སུ་བྱོན་ནས་ཀུན་རིག་གི་དབང་དང་ཆོ་ག་ཙམ་གསུངས་ནས་དར་བར་མཛད་ཀྱང་། ཕྱིས་སུ་རྒྱལ་པོ་གླང་དར་མས་བསྟན་པ་བསྣུབས་རྗེས་འདིའི་བརྒྱུད་པ་ཆད་པས། གང་གི་སྲོལ་ཡིན་ཆ་མི་འཚལ་བར་འགྱུར་ཞིང་། བསྟན་པ་ཕྱི་དར་གྱི་རྗེས་སུ་འདི་ལ་སྲོལ་ཆེན་པོ་གསུམ་བྱུང་བ་སྟེ། དང་པོ་ནི་ལོ་ཆེན་རིན་ཆེན་བཟང་པོ་ནས་བརྒྱུད་པའི་ཡོ་ག་སྨད་ལུགས་ཞེས་གྲགས་པ་དེ་ཡིན་པ་དང་། གཉིས་པ་ནི་ཁ་ཆེའི་པཎྜི་ཏ་དྷརྨཱ་པཱ་ལ་ནས་མལ་ལོ་ཙཱ་བ་དང་རྗེ་བཙུན་ས་སྐྱ་ཡབ་སྲས་རྣམས་ལ་བརྒྱུད་པའི་ཡོ་ག་སྟོད་ལུགས་ཞེས་གྲགས་པ་དེ་ཡིན་པ། གསུམ་པ་ནི་ཇོ་བོ་རྗེས་ཇོ་བོའི་སློབ་མ་གོ་མི་སྒོམ་ཆེན། དེས་སྐྱི་ནོར་ཛྙཱ་ན། དེས་གཉལ་པ་ཉི་མའི་ཤེས་རབ་བཅས་ལ་གསུངས་ནས་འོངས་པའི་སྣུར་ལུགས་སུ་གྲགས་པ་དེ་ཡིན།
        གསུམ་པ། ཏུན་ཧོང་བོད་ཡིག་ཤོག་དྲིལ་དང་འབྲེལ་བའི་རྒྱུད་དོན་ཕྲན་དཔྱད།
        ཏུན་ཧོང་ཡིག་རྙིང་ཁྲོད་བཞུགས་པའི་ངན་སོང་སྦྱོང་རྒྱུད་སྐོར་གྱི་ཤོག་དྲིལ་དག་གི་ནང་དོན་མདོར་བསྡུས་ན། p.t. 368  p. t.368v  p. t 369གསུམ་གྱིས་རྒྱུད་ཀྱི་གླེང་གཞི་གཙོ་བོར་བསྟན་པ་དང་། p. t.72 p. t.73 p. t 74གསུམ་གྱིས་གཟུངས་སྔགས་དང་།  p.  t.295  p.  t.295Av  p.  t 295B p. t.295BV  p. t 37 བཅས་ཀྱིས་དཀྱིལ་འཁོར་གྱི་སྒོ་བསྟན་ཡོད། དེ་ཡང་། ཐོག་མར་གླེང་གཞིའི་སྐོར་འཆད་པ་ལ།“འདུལ་བ་བཅས་པ་ལ་ལྟོས། བཅས་པ་གླེང་གཞི་ལ་ལྟོས་”（23）ཞེས་གླེང་གཞི་ལས་གཞུང་དོན་དཀྱུས་སུ་བསྟན་པ་ལྟར། རྒྱུད་རིན་པོ་ཆེ་འདིའི་གསུང་བ་པོ་དང་དགོས་དོན། ཞུ་བ་པོ་བཅས་ཀྱི་སྐོར་ལ་ P. t 368ལས། “ལྷའི་ཆོས་བཟང་གི་ལྷའི་འདུན་ཙ་ན། ལྷའི་བུ་རབ་དུ་བདེ་བར་གནས་པ་ཞེས་བྱ་བའི། ལྷའི་གཞལ་མྱེད་ཁང་ཆེད་པོ་ན། ལྷའི་ལོང་སྤྱོད་ཆེད་པོ་དང་། ལྷའི་བུ་མོ་ཆེན་མོ་མང་པོས་བསྐོར་ཅིང་རྩེ་དགའ་ཞིང་ཀུན་སྤྱོདོ། ། དེ་ལྟར་འཕྲུལ་གྱི་ལོང་སྤྱོད་གྱིས་སྤྱོད་པ་ནི། དེའི་མཚན་མོ་སྒྲ་ཐོས་པའ། ལྷའི་བུ་རབ་ཏུ་བདེ་བར་གནས་པ་།...... རྒྱུད་བདུན་མྱོང་བར་འོང་སྟེ། རྒྱུད་བདུན་མྱོང་ནས་སེམས་ཤན་བཉལ་བར་སྐྱེའོ། ། བརྒྱའ་ལ་གཅིག་མྱིར་སྐྱེས་ཀྱང་། དེ་དག་དབུལ་ལ་དམུས་ལོང་དུ་འགྱུར་རོ་...... འཇིགས་ལ་སྐྲག་ཅིང་སྔངས་ནས་།...... བརྒྱའ་བྱིན་ལྷའི་དབང་པོ་། ག་ལ་བ་དེར་སོངོ་། །...... གཡུང་འདྲུང་རྫོངས་པའི་སངས་རྒྱས་མ་ཡིན་བ་། གཞན་ལས་སྐྱབས་མི་འབྱུང་བ་སྙམ་ནས་།...... བཅོམ་ལྡན་འདས་ག་ལ་བར་དེར་སོངོ་” （24）ཞེས་རྒྱུད་འདི་ཉིད་ཀྱི་གསུང་བ་པོ་ནི་སངས་རྒྱས་བཅོམ་ལྡན་འདས་དང་གནས་ནི་སུམ་ཅུ་རྩ་གསུམ། ཞུ་བ་པོ་ནི་ལྷའི་དབང་པོ་བརྒྱ་བྱིན། དགོས་དོན་ནི་ལྷའི་བུ་རབ་ཏུ་བདེ་བར་གནས་པ་ཞེས་བྱ་བ་ཚེའི་འདུ་བྱེད་བཏང་ནས་ངན་སོང་དུ་སྐྱེ་བ་ལས་ཡོངས་སུ་འདྲེན་རྒྱུ་དེའོ། གཞནP. t 369ལས།“བཅོམ་ལྡན་འདས་རྒྱལ་པོ་ཁབ་གྱི་ཤར་ཕྱོགས་བྲམ་ཟེའྀ་གྲོང་ཤིང་ཨ་མྲའྀ་ནགས་ཤེས་བྱ་བ་དེའྀ་བྱང་ཕྱོགས་ན། ལུས་འཕགས་རྀ་ལ་དབང་པོའི་བྲག་ཕུག་ན་བཞུགས་སོ་། ། དེ་ནས་ལྷའྀ་དབང་པོ་བརྒྱའ་བྱིན་འཆོ་འཕོའི་ཆོསུ་གྱུར་ཏེ་། ། ཚེའྀ་འདུ་བྱེད་གྱྀ་ལྷག་མ་མ་ལུས་པའོ་སྔ་ལྟས་ཁོང་དུ་ཆུད་ནས་། ། སྐྲག་པ་སྐྱེས་ཏེ། ། བཙུན་མོའི་འཁོར་དང་།  གཡོག་དང་བཅས་ཕར། །བཅོམ་ལྡན་འདའས་ཀྱྀ་གན་དུ་སོང་ནས། ། བཅོམ་ལྡན་འདས་ཀྱྀ་ཞབས་ལ་མགོ་བོས་ཕག་འཙལད་ཏེ་” （25）ཞེས་རྒྱུད་འདིའི་གསུང་བ་པོ་ནི་སྟོན་པ་དང་ཞུ་བ་པོ་ནི་བརྒྱ་བྱིན་ཡིན་པ་ཤོག་དྲིལ་སྔ་མ་དང་མཐུན་པར་བསྟན་ནའང་། གསུངས་པའི་གནས་ནི་རྒྱལ་པོ་ཁབ་ཀྱི་བྱང་གི་བྲག་ཕུག་དང་། དགོས་དོན་ནི་ལྷའི་དབང་པོ་བརྒྱ་བྱིན་འཆི་བའི་ལྟས་མངོན་པར་ཤར་བ་དེ་ཉིད་ངན་སོང་ལས་སྦྱོང་རྒྱུ་བཅས་བརྒྱ་བྱིན་གྱི་ཆེད་དུ་ཡིན་པར་བསྟན་ཡོད། ད་དུང་དེའི་སྐོར་ལ་རྗེ་ཡེ་ཤེས་རྒྱ་མཆོའི་《སངས་རྒྱས་བཅོམ་ལྡན་འདས་ཤཱཀྱ་ཐུབ་པའི་མཛད་ཆེན་རྣམ་པར་ཐར་པ་པདྨ་དཀར་པོའི་ཕྲེང་བ་》ཞེས་པ་ལས།“ངན་སོང་སྦྱོང་རྒྱུད་ནི། སྟོན་པ་བཅོམ་ལྡན་འདས་ཀྱིས་རྣམ་པར་སྣང་མཛད་ཀྱི་སྐུར་བཞེངས་ནས་གསུངས་པར་བཤད་ལ། གནས་ནི། འདོད་ཁམས་ཀྱི་བྱེ་བྲག་སུམ་ཅུ་རྩ་གསུམ་གྱི་རྣམ་པར་རྒྱལ་བའི་ཁང་བཟང་གི་བྱང་ཕྱོགས་དགའ་བའི་ཚལ་དུ་གསུངས་སོ། ། འཁོར་ནི། བྱང་ཆུབ་སེམས་དཔའ་ཚད་མེད་པ་ལ་སོགས་པའི་བྱང་ཆུབ་སེམས་དཔའ་རབ་ཏུ་མང་པོ་དང་། ཚངས་པ་དང་བརྒྱ་བྱིན་ལ་སོགས་པའི་ལྷ་རྣམས་དང་། གནོད་སྦྱིན་དང་དྲི་ཟ་དང་ཀླུ་ལ་སོགས་པའི་འཁོར་མང་པོ་ལ་གསུངས་སོ། ། ཏིང་ངེ་འཛིན་ནི། ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བ་ཏིང་ངེ་འཛིན་ལ་སྙོམས་པར་ཞུགས་ནས། ཉིད་ཀྱི་དཔྲལ་བའི་མཛོད་སྤུ་ནས་འོད་ཟེར་བཀྱེ་བས། དེས་ཕོག་པའི་ངན་སོང་གི་སེམས་ཅན་འཆིང་བ་ལས་གྲོལ་ནས་”（26）ཞེས་དང་། “དེ་ནས་བརྒྱ་བྱིན་གྱིས་བཅོམ་ལྡན་འདས་ལ་མཆོད་པ་ཆེན་པོས་མཆོད་དེ།  འདི་སྐད་ཅེས གསོལ་ཏོ། བཅོམ་ལྡན་འདས། སུམ་ཅུ་རྩ་གསུམ་གྱི་ལྷའི་རིས་འདི་ཉིད་ནི། ལྷའི་བུ་ནོར་བུ་དྲི་མ་མེད་པའི་འོད་ཅེས་བགྱི་བ་ཞིག་ཤི་འཕོས་ནས་དགུང་བདུན་ལགས་ན། དེ་གང་དུ་སྐྱེས་ཞེས་སོགས་ཞུས་པས། བཅོམ་ལྡན་འདས་ཀྱིས་བཀའ་སྩལ་བ། ལྷའི་བུ་ནོར་བུ་དྲི་མ་མེད་པའི་འོད་ཅེས་བྱ་བ་དེ་ནི། འདི་ནས་ཤི་འཕོས་ཏེ་མནར་མེད་པའི་སེམས་ཅན་དམྱལ་བ་ཆེན་པོར་སྐྱེས་སོ། ། དེར་ལོ་སྟོང་ཕྲག་བཅུ་གཉིས་ཀྱི་བར་དུ་སྡུག་བསྔལ་མི་བཟད་མྱོང་ཞིང་། དམྱལ་བ་ཆུང་ངུ་རྣམས་སུ་ཡང་ལོ་ངོ་སྟོང་ཕྲག་བརྒྱར་སྡུག་བསྔལ་མྱོང་བར་འགྱུར་རོ། ། ཞེས་བཀའ་སྩལ་པས། བརྒྱ་བྱིན་ལ་སོགས་པའི་ལྷ་རྣམས་ཤིན་ཏུ་སྐྲག་སྟེ། བཅོམ་ལྡན་འདས། ཅི་ནས་ཀྱང་སྡུག་བསྔལ་གྱི་ཕུང་པོ་འདི་ལས་སྐྱབ་ཏུ་གསོལ་ཅེས་ཞུས་སོ། ། དེ་ནས་བཅོམ་ལྡན་འདས་ཀྱིས་ངན་སོང་རྣམ་པར་སྦྱོང་བའི་རྒྱུད་མ་ལུས་པ་གསུངས་སོ་” （27）ཞེས་དང་། 《ངན་སོང་སྦྱོང་རྒྱུད་ཀྱི་ས་བཅད་》ལས་ཀྱང་། “བརྒྱ་བྱིན་གྱིས་སྟོན་པ་ལ་སྤོབས་པ་སྐྱེད་ཅིག་པར་གསོལ་བ་བཏབ་པ་དང་། ནོར་བུ་དྲི་མ་མེད་པ་གང་དུ་སྐྱེས་ལུང་བསྟན་དུ་གསོལ་ཞེས་ཞུས་པ་དང་། བྷ་ག་ཝཱན་གྱིས་དུས་ལ་བབ་ན་ཉོན་ཅིག་པར་གདམས་པ་བསྟན་པས། བརྒྱ་བྱིན་གྱིས་དུས་ལ་བབ་པར་ཁས་བླངས་པ་དང་། དྲི་མ་མེད་པའི་སྐྱེ་བརྒྱུད་བསྟན་པ་དང་། བརྒྱ་བྱིན་ལ་སོགས་པ་སྐྱོ་བ་སྐྱེས་ཏེ་འགྱེལ་བ་དང་། བཅོམ་ལྡན་འདས་ལ་ནོར་བུ་དྲི་མ་མེད་པ་སྡུག་བསྔལ་ལས་ཐར་བའི་ཐབས་ཞུས་པ་དང་། བཅོམ་ལྡན་འདས་ཀྱིས་ཉོན་ཅིག་པར་གདམས་” （28）ཞེས་དང་། 《སྦྱོང་རྒྱུད་》ལས། “ཚངས་པ་ཆེན་པོ་ཞེས་བྱ་བ་ལ་སོགས་པས་སྦྱོང་རྒྱུད་གང་དུ་གསུངས་པའི་གནས་ལ་སོགས་པ་སྟོན་པ་ཡིན་པས། གསུང་བ་པོ་ནི། སྟོན་པ་བཅོམ་ལྡན་འདས་ཀྱིས་ཆགས་བྲལ་གྱི་སྐུ་སྤངས་ཏེ་རྣམ་སྣང་གི་སྐུར་བསྒྱུར་ནས་གསུངས་པར་ཀ་མ་དྷི་ནུའི་འགྲེལ་བར་བཤད་ཅིང་། གནས་ནི་འདོད་ཁམས་ཀྱི་བྱེ་བྲག་སུམ་ཅུ་རྩ་གསུམ་གྱི་གནས། འཁོར་ནི་དག་པའི་འཁོར་བྱང་ཆུབ་སེམས་དཔའ་བློ་གྲོས་ཚད་མེད་ལ་སོགས་པ། ཏིང་ངེ་འཛིན་ནི་ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་” （29）ཞེས་དང་། ཞུ་བ་པོ་ནི་“བརྒྱ་བྱིན་སྟན་ལས་ལངས་ནས་བཅོམ་ལྡན་འདས་ལ་མཆོད་པ་ཆེན་པོས་མཆོད་དེ། ཕྱག་བཙལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ བཅོམ་ལྡན་འདས་སུམ་ཅུ་རྩ་གསུམ་ལྷའི་རིས་འདི་ཉིད་ན། ལྷའི་བུ་ནོར་བུ་དྲི་མ་མེད་པའི་འོད་ཅེས་བགྱི་བ་ཞིག་ཤིས་འཕོས་ནས་དགུང་བདུན་ལགས་ན། དེ་གང་དུ་སྐྱེས་” （30）ཞེས་སོགས་བྱུང་བར་གཞིགས་ན། ཏུན་ཧོང་ཤོག་དྲིལ་དུ་ལྷའི་བུ་རབ་དུ་བདེ་བར་གནས་པ་ཞེས་དང་གཞུང་འགྲེལ་དུ་མར་ལྷའི་བུ་ནོར་བུ་དྲི་མ་མེད་པ་ཞེས་མིང་ཙམ་མི་མཐུན་པ་ཙམ་ལས་གཞན་རྣམས་ཕལ་ཆེར་གཅིག་མཐུན་དུ་གནས་ཡོད་པས། དེས་ཤོག་དྲིལ་འདི་ནི་ཚད་ལྡན་ཞིག་ཡིན་པ་གསལ་བཤད་གང་ལེགས་བ་ཐུབ།
        ཤོག་དྲིལ་P. t.295A  P. t.295AV  P. t.295B  P. t.295BVལྟ་བུའི་དཀྱིལ་འཁོར་གྱི་ཆོ་ག་རྣམས་ནི་ཀུན་རིག་རྩ་བའི་དཀྱིལ་འཁོར་གྱི་ནང་དོན་ཡིན་ཞིང་། 《ངན་སོང་སྦྱོང་རྒྱུད་》ནང་བསྟན་པའི་དཀྱིལ་འཁོར་མི་འདྲ་བ་བཅུ་གཉིས་ཀྱི་ནང་ཚན་དང་པོ་དེ་ཡིན། དེ་ཡང་། 《སྦྱོང་རྒྱུད་བརྟག་པ་》དང་པོའི་ནང་བསྟན་པ་ལྟར་ན། ཀུན་རིག་རྩ་བའི་དཀྱིལ་འཁོར་ལ་ལྷ་བརྒྱ་དང་དགུ་ཡོད་པ་སྟེ། དབུས་སུ་ཀུན་རིག་རྣམ་པར་སྣང་མཛད། ཕྱོགས་བཞིར་དེབཞིན་གཤེགས་པ་བཞི་མཚམས་བཞིར་ཡུམ་བཞི། ཕྱོགས་བཞིའི་རྩིབས་བཅུ་དྲུག་ལ་སེམས་དཔའ་བཅུ་དྲུག ཕྱིའི་མཚམས་བཞིར་ལྷ་མོ་བཞི། སྒོ་བཞིར་སྒོ་སྲུང་བཞི། ཕྱི་ཡི་ཁྱམས་ནང་མ་ལ་སེམས་དཔའ་བཅུ་དྲུག བར་མ་ལ་སེམས་དཔའ་བཅུ་དྲུག ཕྱི་མ་ལ་ཉན་ཐོས་བཅུ་དྲུག དེའི་བར་བར་དུ་རང་རྒྱལ་བཅུ་གཉིས། ཕྱིའི་སྒོ་བཞིར་ཁྲོ་བོ་བཅུ་དྲུག་བཅས་ཡོད། ཀུན་རིག་ཅེས་པ་ནི་རྣལ་འབྱོར་རྒྱུད་ཀྱི་རྩ་རྒྱུད་《དེ་ཉིད་བསྡུས་པ་》ཞེས་པར་ནང་གསེས་དུམ་བུ་བཞི་ཡོད་པ་ལས་དུམ་བུ་གཉིས་ཏེ། ངན་སོང་ཐམས་ཅད་ཡོངས་སུ་སྦྱོང་བའི་ཁོངས་སུ་གཏོགས་པའི་《བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོའི་རྟོག་པ་》ཞེས་པའི་ནང་དུ་ལྷ་ཞིག་གི་མཚན་ཏེ། ཡོངས་གྲགས་སུ་ཀུན་རིག་རྣམ་པར་སྣང་མཛད་ཅེས་ཟེར་ཞིང་། དེའི་ཆ་བྱད་ནི་“བཅོམ་ལྡན་འདས་ཀུན་རིག་སྐུ་མདོག་དཀར་པོ་ཞལ་བཞི་དཀར་བ། ཕྱག་གཉིས་ཏིང་ངེ་འཛིན་གྱི་ཕྱག་རྒྱས་འཁོར་ལོ་རྩིབས་བརྒྱད་པ་བསྣམས་ཤིང་ཉི་མའི་འོད་ཀྱིས་རྒྱབ་ཡོལ་མངའ་བ་བསྐྱེད་དོ། ། འཁོར་ལོ་རྩིབས་བརྒྱད་འཛིན་པར་ཀ་མ་དྟེ་ནུས་བཤད་ཅིང་། སློབ་དཔོན་ཀུན་སྙིང་གིས་རྡོ་རྗེ་རྩེ་ལྔ་པ་བསྣམས་པར་བཞེད་དོ། ། དེ་ཡང་ཀོ་ས་ལར། རྣམ་སྣང་མི་བཞི་རྒྱབ་སྤྲང་ལྟ་བུར་བཤད་ལ། དེ་ལ་ཁ་ཅིག་དེ་ལྟར་ན་ཕྱག་བརྒྱད་དུ་འགྱུར་བས་ཕྱག་གཉིས་སུ་བཤད་པ་དང་འགལ་ལོ། ། ཞེས་གསུང་ངོ་། ། ཁ་ཅིག་དགེ་སློང་གི་གཟུགས་སུ་གནས་སོ། ། ཞེས་པ་ནི་མི་འཐད་དེ། རྒྱན་རྣམས་ཀུན་གྱིས་བརྒྱན་པར་བྲི། ཞེས་པ་དང་འགལ་ཞིང་” （31）ཞེས་འདུལ་འཛིན་ཆེན་མོས་གསུངས། སྤྱིར་ན་དཀྱིལ་འཁོར་སྒྲུབ་པ་ལ། བདག་མདུན་ཐ་དད་དང་ཐ་མི་དད་ཀྱི་ལུགས་གཉིས་ཡོད་པ་དང་། རྣམ་པ་ལ་ཡང་རྡུལ་ཚོན་གྱི་དཀྱིལ་འཁོར། རས་རིས་ཀྱི་དཀྱིལ་འཁོར། བསམ་གཏན་གྱི་དཀྱིལ་འཁོར།  ལུས་ཀྱི་དཀྱིལ་འཁོར་ཏེ་རིགས་བཞི་དང་། ཡང་ངན་སོང་སྦྱོང་རྒྱུད་ཀྱི་སྐབས་སུ་ནི། དེ་བཞིན་གཤེགས་པའི་དཀྱིལ་འཁོར་གཙོ་བོར་གྱུར་པ་དྲུག དེ་བཞིན་གཤེགས་པ་ལ་འཇིག་རྟེན་པས་བསྐོར་བའི་དཀྱིལ་འཁོར་དྲུག རོ་སྲེག་གི་དཀྱིལ་འཁོར་རྒྱས་པ་གཅིག ལས་བཞིའི་སྦྱིན་སྲེག་གི་དཀྱིལ་འཁོར་བཞི་བཅས་བཅུ་བདུན་ཡོད་པར་འདོད། དེ་ནི་རྒྱུད་རིན་པོ་ཆེ་འདི་ཉིད་ཀྱི་བརྗོད་བྱའི་དོན་གཙོ་བོ་དེ་ཡིན་པ་རེད། ཏུན་ཧོང་ཡིག་རྙིང་གི་ཤོག་དྲིལ་ཁག་ལས་དཀྱིལ་འཁོར་གྱི་སྐོར་གླེང་སྐབས། གཙོ་བོ་སྒོ་བཞི་བསྟན་པ་སྟེ། pt 37ལས། “འདི་ནི་ཤར་ཕྱོགས་ཀྱིས་སྒོ་ལགས་སྟེ། ། དེ་ལ་རྒྱ་གར་གྱིས་སྒྲས་དྲང་ས་ན་པུར་པ་ཞིས་བགྱིས། །” （32）ཞེས་དང་། “འདི་ནི་ལྷོ་ཕྱོགས་གྱིས་སྒོ་སྟེ་། ། རྒྱ་གར་གི་སྒྲས་དྲུང་ས་ན་། ། དག་ཅིག་ན་ཞིས་བྱས་སྟེ་” （33）ཞེས་དང་། “སྒོ་འདི་ནི་ནུབ་ཕྱོགས་གྱིས་སྒོ་སྟེ། ། དེ་ལ་ཡང་རྒྱ་གར་སྒྲས་དྲང་ན། ། ནུབ་ཕྱོགས་ལ་ཡང་པད་མ་ཞིས་བྱ་སྟེ་” （34）ཞེས་དང་། “སྒོ་འདི་ནི་བྱང་ཕྱོགས་ཀྱི་སྒོ་སྟེ་། ། དེ་ལ་རྒྱ་གར་སྒྲས་དྲང་ན་ཨུ་པ་ད་ར་ཡ་མྱི་ཞིས་བྱ་ལ་” （35）ཞེས་བསྟན་པ་ལྟར་ཡིན། དེ་དག་བོད་སྐད་ཀྱི་སྒྲའི་དབང་དུ་བྱས་ན། ཕྱོགས་བཞིར་རིམ་པ་བཞིན་དུ་སྙིང་རྗེ་ཆེན་པོ་དང་། བྱམས་པ་ཆེན་པོ། དགའ་བ་ཆེན་པོ། བཏང་སྙོམས་ཆེན་པོ་བཅས་ཡིན་པའོ།
        བཞི་པ། བརྡ་སྦྱོར་གྱི་ཁྱད་ཆོས།
        ཤོག་དྲིལ་འདི་དག་ཏུ་བརྡའི་སྦྱོར་སྟངས་ཀྱི་ཐད་ནས་གི་གུ་ཕྱིར་ལོག་དང་མིང་གཞི་ཅ་ཆ་བརྗེ་བ་སོགས་ཏུན་ཧོང་ཡིག་རྙིང་སྤྱིའི་ཁྱད་ཆོས་མངོན་པར་གསལ་བ་མ་ཟད། མིང་གི་སྦྱོར་ལུགས་དང་བཀོལ་སྤྱོད་ཐད་རང་གི་ཐུན་མོང་མ་ཡིན་པའི་ཆ་ཡང་ཕྱོགས་དུ་མ་ནས་མངོན་པ་སྟེ། དཔེར་ན། ཚོགས་ཆེན་པོ་ལ་ཚོག་ཆེན་པ། འཇིག་རྟེན་ལ་འརྗིགས་རྟེན། འཛམ་བུ་གླིང་ལ་འརྫམ་བུ་གླིང་། སྡུག་བསྔལ་ལ་སྟུགས་བསྔལ། རྟག་ཏུ་ལ་རྟགས་ཏུ། ཞེ་སྡང་ལ་ཞེ་སྟང་། དུག་སྡོང་ལ་དུགས་སྡོང་། སྐྱབས་སུ་མཆི་བ་ལ་ཀྱབ་སུ་མཆི་བ། ཐམས་ཅད་མཁྱེན་པ་ལ་ཐམས་ཤན་མཁྱེན་པ།  ཁམས་གསུམ་ལ་འཁམས་གསུམ། བྱང་ཆུབ་མཆོག་ཏུ་ལ་བྱང་ཅུབ་མཆོགས་ཏུ། ཁྱོད་ལ་འཁྱོད། ཀྱེ་མ་ལ་ཀྱེ་མའུ།  མི་རྟག་པ་ལ་མྱི་རྟགས་པ། དམྱལ་བ་ལ་བཉལ་བ། སྐྱབས་སུ་གསོལ་ཅིག་ལ་སྦྱབས་སུ་གསོལ་ཅིག མེ་ཏོག་ལ་མེན་ཏོག་སོགས་ལྟ་བུ་དང་། ཐ་ན་ཤོག་དྲིལ་ཐུང་དུ་P.t 37ཁོ་ནའི་ནང་སངས་རྒྱས་ཀྱི་མཚན་ཤཱཀྱ་ཐུབ་པ་ལྟ་བུ་ལ་ཚིག་རིས་མི་འདྲ་བ་ཤག་ཀྱང་ཐུབ་པ། ཤག་ཀྱི་ཐུབ་པ། ཤག་གྱི་ཐུབ་པ། ཤགས་ཀྱི་ཐུབས་པ་སོགས་བཞི་ཙམ་བྱུང་བ་ལྟ་བུ་ཡིན། དེ་བཞིན་ཕྲད་བསྡུས་པ་དང་སྐུང་ཡིག་གི་ཐད་ནས། གཟུངསོ། བྱེདེ། འགྱུརོ སོངོ་། ཡོདོ། དགོསྟེ། འགྲོའོ།འཇུགོ ཤི་ན་ཡྔ། གནསུ། རིགསུ། སྐམསོ། ཡི་དགསུ ཐོབོ། སློསོ། བཅདེ། ལེགསོ། འབྱུངོ་། ཏིངེ་འཛིན། དེ་དགིས་ཞེས་པ་སོགས་བྱུང་བ་ལྟ་བུ་དང་། བྱེད་འབྲེལ་གྱི་ཕྲད་“གྱི་”དང་“གྱིས་”“གིས་”བཅས་སྤྱོད་ཆེ་ལ་ངེས་སྲོལ་མེད་པ་དཔེར་ན། ཤག་གྱི བྱང་ཆུབ་གྱི། ནུབ་ཕྱོགས་གྱིས། ཤགས་གྱི གླིང་གྱི། གཅིགས་གྱིས། ཡེ་ཤེས་གྱིས། སངས་རྒྱས་གྱི་ཞིང་། ཐམས་ཤད་གྱི། བཅོམ་ལྡན་འདས་གྱིས། འོད་གྱིས་ཁེབས། ཡི་དགས་གྱི་ཡུལ། ཆོས་གྱི་རྒྱལ་པོ། བཅོམ་ལྡན་འདས་རལ་གིས། སྟོབས་གིས། ཐེ་ཙོམ་གིས། གསུམ་གིས་ཞེས་པ་སོགས་བྱུང་བ་ལྟ་བུ། ལྷག་བཅས་ཀྱི་ཕྲད་“སྟེ་”ངེས་མེད་དུ་སྦྱོར་བ་དཔེར་ན། ལགས་སྟེ། རྫོགས་སྟེ། རྟེན་སྟེ།མྱིགས་སྟེ། བཅོམས་སྟེ། དམྱིགས་སྟེ། སྨྲོས་སྟེ་ཞེས་པ་སོགས་བྱུང་བ་ལྟ་བུ། སྔོན་རྗེས་ཡང་གསུམ་ཆད་ལྷག་བྱུང་བ་དཔེར་ན། འལྷ་ཡུལ། སྡུགས་སྔལ། དགེ་བའི་བསེམས། དུགས་སྡོང་། རྣམས་པར་སྦྱོང་བ། སྣང་བ་ཐ་ཡས།  ཕྱགསས་འཚལ། འཚོགས་ཆེན་པོ། བུ་ཅིག་ཞིན་དུ། སེམ་ཤན་ཞེས་པ་སོགས་ལྟ་བུ་ཤིན་ཏུ་མང་ངོ་།
        དེ་ལྟར་གོང་དུ་ཁོ་བོས་ཏུན་ཧོང་བོད་ཡིག་ཡིག་རྙིང་ཁྲོད་བཞུགས་པའི་ངན་སོང་སྦྱོང་བའི་ཤོག་དྲིལ་ཁག་གི་སྒྲིག་གཞི་དང་བརྗོད་དོན་ངོ་སྤྲོད་དང་། རྒྱུད་འདི་ཉིད་ནི་བཙན་པོ་ཁྲི་སྲོང་ལྡེ་བཙན་གྱི་སྐུ་རིང་ལ་བོད་དུ་བསྒྱུར་གནང་མཛད་པ་ཞིག་ཡིན་པས་ཁུངས་བཙུན་ཞིང་། མཁས་གྲུབ་དམ་པ་རིམ་བྱོན་ལས་ཉེ་བར་བརྒྱུད་དེ་བརྒྱུད་འཛིན་གྱི་ལུགས་མང་དུ་བྱུང་བའི་སྐོར་དང་། དེ་བཞིན་རྒྱུད་དོན་དང་འབྲེལ་ཏེ་དེ་སྐོར་གྱི་ནང་དོན་འགའ་རེའི་ཐད་ལ་དཔྱད་པ་བྱ་ཁུལ་བགྱིས་པ་ལ། མ་རྟོགས་ལོག་རྟོག་གི་ཆ་དང་གནད་དུ་འཁེལ་མིན་ཅི་རིགས་འབྱུང་སྲིད་ན། གཟུར་གནས་རིག་གཞུང་སྨྲ་བ་རྣམ་པས་རྩ་ཆེའི་དགོངས་འཆར་ལྷུག་སྩོལ་ཡོད་པར་ཞུ། །
        མཆན་འགྲེལ་དང་ལུང་འདྲེན་དཔྱད་ཡིག
①②③④⑤⑥⑦⑧⑨（32）（33）（34）（35）《ཧྥ་རན་སིར་ཉར་བའི་ཏུན་ཧོང་ཤོག་དྲིལ་ཡིག་རྙིང་གེ་བཤུས་ཡིག་ཕྱོགས་བསྒྲིགས་》 དང་པོ། སྟོབས་ལྡན་དང་ཁ་སྐང་བཀྲ་ཤིས་ཚེ་རིང་སོགས་ཀྱིས་བསྒྲིགས། བོད་ལྗོངས་མི་དམངས་དཔེ་སྐྲུན་ཁང་། ༢༠༡༦ལོ། ཤ་༢༧༩ནས་༢༨༣བར་གསལ།
⑩⒀⒁《དཀར་ཆག་འཕང་ཐང་མ། སྒྲ་སྦྱོར་བམ་པོ་གཉིས་པ་》མི་རིགས་དཔེ་སྐྲུན་ཁང་། ༢༠༠༣ལོ། ཤ་༧༣ ༦༡ ༦༣
⑾⑿《བསམ་ཡས་དཀར་ཆག་》ཀན་སུའུ་མི་རིགས་དཔེ་སྐྲུན་ཁང་། ༢༠༠༩ལོ། ཤ་༧༦ ༧༧
⒂⒃《བུ་སྟོན་ཆོས་འབྱུང་》བུ་སྟོན་རིན་ཆེན་གྲུབ་ཀྱིས་མཛད། ཀྲུང་གོའི་བོད་རིག་པ་དཔེ་སྐྲུན་ཁང་། ༡༩༨༨ལོ། ཤ་༢༥༧ ༢༧༥
⒄（28）《ས་སྐྱ་གོང་མ་རྣམ་ལྔའི་གསུང་འབུམ་དཔེ་བསྡུར་མ་ལས་གྲགས་པ་རྒྱལ་མཚན་གྱི་གསུང་པོད་བཞི་པ་བཞུགས་》ཀྲུང་གོའི་བོད་རིག་པ་དཔེ་སྐྲུན་ཁང་། ༢༠༡༧ལོ། ཤ་༡ ༡༧
⒅《ངེས་དོན་འབྲུག་སྒྲ་》སོག་ཟློག་པ་བློ་གྲོས་རྒྱལ་མཚན་གྱིས་མཛད། སི་ཁྲོན་མི་རིགས་དཔེ་སྐྲུན་ཁང་། ༡༩༩༧ལོ། ཤ་༢༠༥⒆⒇（21）（22）《མི་དབང་ཕོ་ལྷ་བའི་གསེར་བྲིས་བསྟན་འགྱུར་སྲིད་ཞིའི་རྒྱན་གཅིག་གི་དཀར་ཆག་》 ངག་དབང་ནོར་བུས་བརྩམས། མི་རིགས་དཔེ་སྐྲུན་ཁང་། ༢༠༠༤ལོ། ཤ་༢༣༣ནས་༢༣༤བར་ན་གསལ།
（23）《ཆོས་འདུལ་བའི་གླེང་གཞི་》མཁན་ཀུན་དཔལ་ལྡན་རྒྱ་མཚོས་མཛད། མི་རིགས་དཔེ་སྐྲུན་ཁང་། ༢༠༡༢ལོ། ཤ་༣
（24）（25）《ཧྥ་རན་སིར་ཉར་བའི་ཏུན་ཧོང་ཤོག་དྲིལ་ཡིག་རྙིང་གི་བཤུས་ཡིག་ཕྱོཀས་བསྒྲིགས་》 ལྔ་པ། སྟོབས་ལྡན་དང་ཁ་སྐང་བཀྲ་ཤིས་ཚེ་རིང་སོགས་ཀྱིས་བསྒྲིགས། བོད་ལྗོངས་མི་དམངས་དཔེ་སྐྲུན་ཁང་། ༢༠༡༦ལོ། ཤ་༢༧༦ནས་༢༧༧བར་གསལ།
（26）（27）ཡོངས་འཛིན་དྲ་བ། དྲ་བའི་སྦྲེལ་ཐག   http://www. tb1025. Cn
（29）（30）（31）《བཅོམ་ལྡན་འདས་ཐམས་ཅད་རིག་པའི་རྣམ་བཤད་བཞུགས་སོ་》 འདུལ་འཛིན་གྲགས་པ་རྒྱལ་མཚན་གྱིས་མཛད། ཁ་སྐང་ཨོ་བསྭོ་དགོན་པའི་ཤིང་དཔར། ལྡེབ་ང་གསུམ། ལྡེབ་ང་ལྔ། ལྡེབ་ང་གཉིས་བཅས་སུ་གསལ།
རྩོམ་པ་པོ། མགོན་པོ་ཚེ་རིང་།