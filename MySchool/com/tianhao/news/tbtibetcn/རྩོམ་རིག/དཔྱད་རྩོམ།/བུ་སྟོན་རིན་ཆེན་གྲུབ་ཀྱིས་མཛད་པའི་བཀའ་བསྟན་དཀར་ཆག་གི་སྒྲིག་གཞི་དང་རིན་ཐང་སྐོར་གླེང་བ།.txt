བུ་སྟོན་རིན་ཆེན་གྲུབ་ཀྱིས་མཛད་པའི་བཀའ་བསྟན་དཀར་ཆག་གི་སྒྲིག་གཞི་དང་རིན་ཐང་སྐོར་གླེང་བ།
གནད་བསྡུས། དཔྱད་རྩོམ་འདིར་ཀུན་མཁྱེན་བུ་སྟོན་རིན་པོ་ཆེ་ཞེས་སྙན་པ་ཕྱོགས་བཅུར་ཁྱབ་པ་གང་དེས་མཛད་པའི《བདེ་བར་གཤེགས་པའི་བསྟན་པའི་གསལ་བྱེད་ཆོས་ཀྱི་འབྱུང་གནས་གསུང་རབ་རིན་པོ་ཆེའི་མཛོད》ཅེས་པའི་ཁྲོད་ཀྱི་བཀའ་བསྟན་དཀར་ཆག་ཆོས་བསྒྱུར་བའི་རྣམ་གྲངས་ཞུ་བ་དེ་གཞིར་བཟུང་སྟེ། བཀའ་བསྟན་དཀར་ཆག་འདིའི་སྒྲིག་གཞི་དང་། ཁྱད་ཆོས། རིན་ཐང་བཅས་ལ་དཔྱད་པ་བྱས་འདུག
གནད་ཚིག བུ་སྟོན་རིན་ཆེན་གྲུབ། བཀའ་བསྟན་དཀར་ཆག
[ཀྲུང་གོའི་དཔེ་དེབ་དབྱེ་རྟགས།] B948 [ཡིག་ཚང་མཚོན་བྱང་།] A [རྩོམ་གི་གོ་རིམ་ཨང་སྒྲིག]1005-5746(2019)01-150-16
        བོད་ཡུལ་དུ་ཐུབ་བསྟན་རིག་གནས་ནང་འདྲེན་དང་ཁྱབ་སྤེལ། འཕེལ་རྒྱས་བཅས་ཀྱི་དགོས་པར་གཞིགས་ནས་བཙན་པོ་ཁྲི་ལྡེ་སྲོང་བཙན་ཡབ་སྲས་ཀྱི་སྐུ་རིང་ལ་དཀར་ཆག་སྒྲིག་པའི་སྲོལ་བྱུང་ཞིང༌། མདོ་ཕྱོགས་གཙོ་བོ་བྱས་པའི་དཀར་ཆག་དེ་དག་གིས་ཕྱི་དར་བསྟན་པའི་དུས་འགོར་བཀའ་བསྟན་ཕྱོགས་སྒྲིག་ལ་ཕན་ནུས་ཆེན་པོ་ཐོན་ཡོད་ཅིང༌། བཅོམ་ལྡན་རིག་རལ་མཆོག་གིས་གཙོ་བོ་མཛད་པའི་རྒྱང་རོ་བྱང་ཆུབ་འབུམ་སོགས་ཀྱིས་བཀའ་བསྟན་ཕྱོགས་སྒྲིག་གནང་ཞིང༌། དེ་ལ་བཀའ་འགྱུར་དང་བསྟན་འགྱུར་གྱི་དཀར་ཆག་བསྟན་པ་རྒྱས་པ་ཞེས་པ་དང༌། བཀའ་འགྱུར་གྱི་དཀར་ཆག་ཉི་མའི་འོད་ཟེར་ཞེས་པ་གཉིས་བརྩམས་པ་ནི་བོད་བཙན་པོའི་དུས་སྐབས་ཀྱི་བཀའ་བསྟན་དཀར་ཆག་རྣམ་གསུམ་གྱི་རྒྱུན་ལེགས་པར་བསྐྱངས་ཤིང༌། ཕྱི་དར་བསྟན་པའི་དུས་འགོར་བསྒྱུར་བའི་མདོ་རྒྱུད་བསྟན་བཅོས་དུ་མས་ཁ་གསབ་ཅིང་སྡེ་ཚན་གསལ་བར་བཀོད་པའི་བཀའ་བསྟན་དཀར་ཆག་རྩ་ཆེན་གྱི་གྲས་ཤིག་ཡིན་པ་སྨོས་མེད་རེད། དེ་བཞིན། ཚལ་པ་སྨོན་ལམ་རྡོ་རྗེ་ཡབ་སྲས་ཀྱིས་བཞེངས་པའི་བསྟན་འགྱུར་དང༌། ཚལ་པ་ཀུན་དགའ་རྡོ་རྗེ་མཆོག་གིས་བུ་སྟོན་ཐམས་ཅད་མཁྱེན་པ་མཆོག་གདན་དྲངས་ནས་ཞུས་དག་མཛད་ཅིང་བཞེངས་པའི་བཀའ་འགྱུར་གཉིས་ལ་སོ་སོར། དཀར་ཆག་སྣ་ཚོགས་ནོར་བུའི་ཕུང་པོ་ཞེས་པ་དང༌། དཀར་ཆག་དེབ་ཐེར་དཀར་པོ་ཞེས་པ་བརྩམས་གནང་འདུག་པའང་དུས་སྐབས་དེའི་རིང་གི་ཡིག་ཚང་དཀར་ཆག་རྩ་ཆེན་གྱི་གྲས་ཤིག་ཡིན།
        འདིར་གླེང་བར་བྱ་བ་ནི“མཁྱེན་རབ་དང་ཐུགས་རྗེ་ཕུན་སུམ་ཚོགས་པའི་གྲུ་དང་གཟིངས་ལ་སོགས་པར་ཞུགས་ཏེ། མདོ་རྒྱུད་རྒྱ་མཚོ་ཆེན་པོའི་ཕ་རོལ་ཏུ་བྱོན་ནས་དོན་གཉིས་ཀྱི་ནོར་བུ་བླངས་ཏེ་ལུས་ཅན་གྲངས་མེད་པའི་བློའི་དབུལ་བ་སེལ་བར་མཛད་པ”[1]ཀུན་མཁྱེན་བུ་སྟོན་རིན་པོ་ཆེ་ཞེས་སྙན་པ་ཕྱོགས་བཅུར་ཁྱབ་པ་གང་དེས་མཛད་པའི《བདེ་བར་གཤེགས་པའི་བསྟན་པའི་གསལ་བྱེད་ཆོས་ཀྱི་འབྱུང་གནས་གསུང་རབ་རིན་པོ་ཆེའི་མཛོད》ཅེས་པའི་ཁྲོད་ཀྱི་བཀའ་བསྟན་དཀར་ཆག་ཆོས་བསྒྱུར་བའི་རྣམ་གྲངས་ཞུ་བ་དེ་ཡིན་ཞིང༌། ཁོང་ནི་མདོ་རྒྱུད་བསྟན་བཅོས་ལ་མངའ་བརྙེས་ཤིང་བཀའ་བསྟན་གཉིས་ཀྱི་ཕྱོགས་སྒྲིག་དང་ཞུས་གཏན་གྱི་ལས་ལ་འཇུག་པ་ཡངས་པ་ཞིག་ཡིན་པ་ནི་ཚལ་པ་བཀའ་འགྱུར་ལ་ཞུས་དག་གནང་བ་དང༌། ཞྭ་ལུ་སྐུ་ཞང་ཆེན་པོ་ཀུན་དགའ་དོན་གྲུབ་ཀྱིས་སྦྱིན་བདག་མཛད་ནས“བསྟན་བཅོས་ཆེན་པོ་འགྱུར་རོ་ཅོག་བཞེངས་པ་ན་སྔར་མ་ཚང་བ་བཅུག ལྷག་པ་བཏོན། གོ་རིམ་བསྒྲིགས་པའི་དཀར་ཆག”[2]བརྩམས་པ་སོགས་ལས་རྟོ གས་ཐུབ་ཅིང༌། རྒྱལ་བའི་བཀའ་དང་འགྲེལ་བྱེད་མཁན་པོ་དག་གི་བསྟན་བཅོས་ཀྱི་དགོངས་དོན་རྨ་མེད་པར་རྟོགས་ཡོད་པ་ནི་གསུང་འབུམ་པོད་སུམ་ཅུར་ཉེ་བ་བཞུགས་པ་སོགས་ཀྱིས་མཚོན་ཐུབ།
        དེས་ན་ཁོང་གིས་མཛད་པའི་བཀའ་བསྟན་དཀར་ཆག་འདི་ལ་ཐུན་མིན་གྱི་ཁྱད་ཆོས་མང་པོ་ཞིག་མངའ་བའང་སྨོས་མེད་རེད་དེ། “དེ་ལྟར་མདོ་སྡེ་དང༌། རྒྱུད་སྡེ་དང༌། དེ་དག་གི་དགོངས་འགྲེལ་རྒྱ་གར་དང༌། ཁ་ཆེ་དང༌། གསེར་གླིང་དང༌། སིངྒ་གླིང་དང༌། ཨུ་རྒྱན་དང༌། ཟ་ཧོར་དང༌། བལ་པོ་དང༌། ལི་དང༌། རྒྱ་དང༌། བོད་ཀྱི་མཁས་པ་ཆེན་པོ་རྣམས་ཀྱིས་མཛད་པ་དང་བསྒྱུར་བའི་རྣམ་གྲངས་རྣམས། ཕོ་བྲང་སྟོ ང་ཐང་ལྡན་དཀར་གྱི་དཀར་ཆག་དང༌། དེའི་རྗེས་ཀྱི་བསམ་ཡས་མཆིམས་ཕུའི་དཀར་ཆག་དང༌། དེའི་རྗེས་ཀྱི་འཕང་ཐང་ཀ་མེད་ཀྱི་དཀར་ཆག་དང༌། ཕྱིས་སྣར་ཐང་གི་བསྟན་བཅོས་འགྱུར་རོ་ཅོག་གི་དཀར་ཆག་དང༌། ལོ་ཙཱ་བ་ཆེན་པོས་བསྒྱུར་བ་དང་མཛད་པའི་དཀར་ཆག ཀླུ་མེས་ལ་སོགས་པའི་མདོ་རྒྱུད་ཀྱི་རྣམ་དབྱེ་དང་ཁྲིགས་ཀྱི་དཀར་ཆག་ལ་སོགས་པ་གཞིར་བྱས་ནས། དེའི་སྟེང་དུ་ཕྱིས་འགྱུར་བ་དང༌། དགོན་པ་སོ་སོའི་དཔེ་ཅི་རིགས་པར་མཐོང་བའི་ནང་ནས་མ་ཆུད་པ་ཇི་སྙེད་དང༌། ཚད་མར་གྱུར་པའི་ངག་ལས་ཐོས་པ་རྣམས་བསྣན་ནས་དཀར་ཆག་ཏུ་བྲིས་པའོ། །འདི་ལ་དོར་བར་བྱ་བ་ཤིན་ཏུ་ཉུང་ཞིང་དྲི་མ་མེད་པའི་བཀའ་བསྟན་བཅོས་རྙེད་ན་ད་དུང་མང་དུ་བསྣན་པར་བྱའོ།། ཆོས་ཀྱི་འབྱུང་གནས་གསུང་རབ་རིན་པོ་ཆེའི་མཛོད་ལས་ཆོས་ཀྱི་རྣམ་གྲངས་དཀར་ཆག་ཏུ་བྲིས་པའི་ལེའུ་སྟེ་བཞི་པའོ།། །།”[3]ཞེས་སྦྱར་བྱང་ལས་འབྱུང་བ་བཞིན་བཀའ་བསྟན་དཀར་ཆག་འདི་ནི་བོད་སྔ་རབས་ཀྱི་དཀར་ཆག་རྣམ་གསུམ་དང༌། སྣར་ཐང་གི་བསྟན་བཅོས་འགྱུར་རོ་ཅོག་གི་དཀར་ཆག ལོ་ཙཱ་བ་ཆེན་པོས་བསྒྱུར་བ་དང་མཛད་པའི་དཀར་ཆག ཀླུ་མེས་ལ་སོགས་པའི་མདོ་རྒྱུད་ཀྱི་རྣམ་དབྱེ་དང་ཁྲིགས་ཀྱི་དཀར་ཆག་ལ་སོགས་པ་གཞིར་བྱས་ནས་བརྩམས་ཤིང༌། ཁོང་གིས་ཐུགས་དཔྱོད་ཟླ་མེད་ལས་འཁྲུངས་པའི་རིག་པའི་དཔྱད་འབྲས་རྨ་མེད་ཅིག་ཡིན་པ་སྨོས་ཅི་དགོས། དཀར་ཆག་འདི་བོད་ཀྱི་བསྟན་པ་ཕྱི་དར་དུས་སྐབས་ཀྱི་བཀའ་བསྟན་དཀར་ཆག་ཡོངས་ཀྱི་ཚབ་བྱེད་ལྟ་བུ་ཞིག་ཏུ་གྱུར་ཡོད་ཅིང༌། ཉི་ཧོང་གི་ཡི་གེ་དང་དབྱིན་ཡིག་སོགས་ཕྱི་སྐད་དང་རང་རྒྱལ་གྱི་རྒྱ་ཡིག་སོགས་སྐད་ཡིག་དུ་མར་བསྒྱུར་ཏེ་ཞིབ་འཇུག་མཁས་ཅན་རྣམས་ཀྱིས་དོ་སྣང་ཆེན་པོ་གནང་བཞིན་ཡོད་པ་མ་ཟད། འདིའི་སྐོར་གྱི་དཔྱད་འབྲས་ཀྱང་མི་ཉུང་བ་ཞིག་ཡོད་པ་སྨོས་མེད་རེད། ཡིན་ནའང་བོད་ཡིག་གི་དཀར་ཆག་དང་ཡིག་ཚང་ཞིབ་འཇུག་ཁྲོད་དུ་མིག་སྔར་མཚོ་སྔོན་དགེ་འོས་སློབ་ཆེན་གྱི་2007ལོའི་རབ་འབྱམས་ཞིབ་འཇུག་སློབ་མ་མཆོག་གྲུབ་ཀྱིས་བུ་སྟོན་དཀར་ཆག་འདི་མཐར་ཕྱིན་དཔྱད་རྩོམ་དུ་བདམས་ནས་དཔྱད་པ་བྱས་ཡོད་པ་ཕུད། ཞིབ་འཇུག་གི་དཔྱད་འབྲས་གཞན་མ་མཐོང་ཞིང༌། མཐར་ཕྱིན་དཔྱད་རྩོམ་གང་དེའང་ཡིག་ཚོགས་མང་བ་དང་འགྲེལ་བརྗོད་རང་བཞིན་ཅན་ཞིག་ལས་དཔྱད་པ་གནད་དུ་མ་འཕིགས་པའི་ཆ་གསལ་པོ་ཡིན་ཕྱིར། འདིར་བུ་སྟོན་དཀར་ཆག་འདི་ཉིད་ཀྱི་སྒྲིག་སྟངས་དང་ཁྱད་ཆོས། རིན་ཐང་སོགས་ངོ་སྤྲོད་རགས་ཙམ་བྱ་བ་ལ།
དང་པོ། བུ་སྟོན་དཀར་ཆག་གི་སྒྲིག་ས
        དེ་ཡང་ཐུབ་པ་ཤཱཀྱ འི་དབང་པོ་རྗེས་འབྲངས་དང་བཅས་པའི་གསུང་རབ་བསྟན་བཅོས་ཡོངས་རྫོགས་བཀའ་དང་བསྟན་བཅོས་གཉིས་སུ་དབྱེ་བའི་རྨང་གཞིའི་སྟེང༌། དེ་དག་སོ་སོ་ལ་མདོ་སྔགས་གཉིས་སུ་དབྱེ་ཞིང༌། མདོ་སྔགས་གཉིས་ཀྱི་ནང་གསེས་ལའང༌། མདོ་ཕྱོགས་ལ་བཀའ་འཁོར་ལོ་རིམ་པ་གསུམ་གྱི་གོ་རིམ་དང་ནང་གསེས་དབྱེ་རུང་ལ་དབྱེ་བའང་ཞིབ་ཕྲ་འགོད་པ། བསྟན་བཅོས་སྐོར་ལ་བཀའ་རིམ་པ་གསུམ་གྱི་དགོངས་པ་སོ་སོར་འགྲེལ་པ་ནང་གསེས་དང་བཅས་པ། སྤྱིའི་དགོངས་པ་འགྲེལ་པ། ཐོར་བུ་བ་ལུགས་ཀྱི་བསྟན་བཅོས་བཅས་སུ་དབྱེ་ཡོད། སྔགས་ཕྱོགས་ལའང་བཀའ་རྒྱུད་སྡེ་བཞི་སོ་སོ་དང་དེའི་དགོངས་འགྲེལ་བསྟན་བཅོས་ཁག་ལ་རྒྱུད་སྡེ་སོ་སོའི་དགོངས་འགྲེལ་དང་སྤྱིའི་དགོངས་འགྲེལ་བཅས་བཀོད་ཡོད། མཇུག་ཏུ་ཞར་བྱུང་གི་ཚུལ་དུ་བོད་ཀྱི་སྡུད་པ་པོ་འཇིག་རྟེན་གྱི་མིག་ཏུ་གྱུར་པའི་ཆོས་རྒྱལ་དམ་པ་རྣམས་དང་ལོ་ཙཱ་བ་ཆེན་པོ་རྣམས་ཀྱི་མཛད་བྱང་ལ་མཚན་གསལ་མིན་གཉིས་སུ་བགར་ནས་བཀོད་པ་ནས་ཟུར་བརྒྱན་པ་བཅས། དབྱེ་བ་ཁ་གསལ་རྟོགས་སླ་བ་མ་ཟད། སྡེ་ཚན་གང་ཡིན་གྱི་ཁོངས་སུ་གཏོགས་མིན་སྐོར་ལ་དཔྱད་པ་གནང་ཞིང་སྐབས་ཐོག་ཏུ་རང་ལུགས་བཀོད་ཅིང༌། མདོ་དང་བསྟན་བཅོས། དེ་བཞིན་འགྱུར་བྱང་དོགས་གཞི་ཅན་མང་པོའང་གསལ་སྟོན་གནང་བ། ཆོས་ཚན་གྱི་གྲངས་གསལ་བར་བཀོད་པ་སོགས་ཞིབ་འཇུག་གི་རིན་ཐང་ཤིན་ཏུ་ནས་ཆེ་བ་ཞིག་གོ།
འདིར་ལྟ་བདེའི་ཆེད་དུ་རེའུ་མིག་གི་ལམ་ནས་གསལ་སྟོན་བྱ་བར་སྤྲོ་བ་གཤམ་ལྟར།
གཉིས་པ། བུ་སྟོན་དཀར་ཆག་གི་ཁྱད་ཆོས་སྐོར།
        གཅིག འཐུས་སྒོ་ཚང་བའི་སྒོ་ནས་མདོ་རྒྱུད་བཀའ་དང་བསྟན་བཅོས་ལ་སྡེ་ཚན་གྱི་དབྱེ་བ་ཞིབ་ཕྲ་བཀོད་གནང་བ།
        གོང་གསལ་རེའུ་མིག་བཞིན་བུ་སྟོན་རིན་ཆེན་གྲུབ་མཆོག་གིས་མདོ་རྒྱུད་བཀའ་དང་དགོངས་འགྲེལ་ལ་སོགས་པ་ནང་གསེས་རེ་རེ་བཞིན་དབྱེ་བ་གསལ་པོར་ཕྱེས་ཤིང༌། དེ་ལ་བརྟེན་ནས་སྡེ་ཚན་སོ་སོའི་གྲངས་དང་བོད་འགྱུར་ཁག་གི་འགྱུར་བྱང་དང་དོགས་གནད། དེ་སྔའི་བཀའ་བསྟན་ཁྲོད་དུ་མ་ཚུད་པའི་ཆོས་ཚན་སོགས་གསལ་པོར་བསྟན་པ་ནི་དཀར་ཆག་འདི་ཉིད་ཀྱི་ཐུན་མིན་ཁྱད་ཆོས་གཙོ་བོ་ཞིག་རེད་སྙམ།
        དེ་ཡང་གསུང་རབ་མཐའ་དག་མདོ་ཕྱོགས་དང་སྔགས་ཕྱོགས་གཉིས་སུ་བགར་ཞིང༌། དེ་ལའང་བཀའ་དང་དགོངས་འགྲེལ་གཉིས་སུ་དབྱེ་བ། དེ་བཞིན་ནང་གསེས་རེ་རེ་ལའང་ཐུབ་པ་རྒྱལ་བའི་དབང་པོ་དང་དེའི་རྗེས་འཇུག་འགྲེལ་བྱེད་མཁན་པོ་དག་གི་དགོངས་པ་རྨ་མེད་བཞིན་རིགས་དང་དབྱེ་བ་གསལ་པོར་བགར་ཞིང༌། གྲངས་ཀྱི་རྩིས་ཀྱང་གསལ་བར་བསྟན་པ་ནི། “བསྟན་འགྱུར་གྱི་དཀར་ཆག་ཆེན་མོ་ལས་ཉིས་སྟོང་སུམ་བརྒྱ་ལྔ་བཅུར་བཤད་ཀྱང་ཇོ་བོའི་ཆོས་ཆུང་བརྒྱ་རྩ་ལོགས་སུ་བགྲངས་པ་དང་སྔ་ཕྱི་ཟློས་པ་མང་པོ་སྣང་བས་ཟློས་པ་ཀུན་དོར་ཞིང་རང་གིས་མངོན་སུམ་དུ་མཐོང་བ་དང་ཡིད་ཆེས་པའི་ཚིག་ལས་ད་ལྟ་འགྱུར་བ་ཡོད་པར་ངེས་པ་ཉིས་བརྒྱ་ཙམ་དང་བཅས་པ་སྔར་མ་ཆུད་པ་མཆིས་སོ་འཚལ་བསྣན་ནས་གྲངས་དང་གོ་རིམ་དང་སྡེ་ཚན་དང་གཞུང་ཚད་དང་འགྱུར་བྱང་གི་བར་སྔར་གྱི་དཀར་ཆག་ཆེན་མོ་བཞི་ལ་གཞི་མ་བྱས་ནས་ཇི་ལྟར་ཤེས་པ་ལྟར་བྲིས་སོ། །” （ཤ308-309）ཞེས་གསུངས་པ་ལས་ཀྱང་རྟོགས་ཐུབ་བོ།།
        གཉིས། དཀར་ཆག་ཆེན་མོ་རྣམ་གསུམ་ལས་བྱུང་བ་དང་རང་ཉིད་ཀྱིས་དངོས་སུ་མཇལ་བའི་གསུང་རབ་ཀྱི་བམ་གྲངས་དང་འགྱུར་བྱང༌། ལུང་འདྲེན་སོགས་བསྡུར་ཞིང་དཔྱད་དེ་རང་ལུགས་བཀོད་ཡོད་པ།
        དེ་ཡང༌། “ལུང་ཕྲན་ཚེགས་ལ། ཁ་ཅིག་ཕྲན་ཚེགས་སྒོ་བརྒྱད་ལས་དྲུག་པ་ཡན་ཆད་ལས་མ་འགྱུར་ཟེར་བ་དང༌། དཔེ་ཁ་ཅིག་ལས་ཕྲན་ཚེགས་བསྒྱུར་བའི་དུས་སུ་ལོ་ཙཱ་བ་མང་པོས་བགོས་ནས་བསྒྱུར་བས། བམ་པོ་སུམ་ཅུ་རྩ་དགུ་པ་དང༌། བཞི་བཅུ་རྩ་གསུམ་པ་ཆད་པས་གཉིས་པོ་འདི་དང་པོ་ནས་འགྱུར་རམ་མ་འགྱུར་ཡང༌། ལོ་ཙཱ་བ་ཆེན་པོ་དཔལ་འབྱོར་ལའང་ཞུ་ཞིང་བརྟག སྒྲ ་བསྒྱུར་བའི་དཔེ་རེག་ཟིག་དང་ཡང་གཏུགས་ཞེས་པ་དང༌། མཆིམས་ཕུའི་དཀར་ཆག་ལས། འདུལ་བ་ཕྲན་ཚེགས་བསྒྱུར་འཕྲོ་བམ་པོ་ལྔ་བཅུ་རྩ་གཉིས་ཞེས་པ་དང༌། དཀར་ཆག་ལྡན་དཀར་མར། འདུལ་བ་ཕྲན་ཚེགས་ཀྱི་གཞི་ཤོ་ལོ་ཀ་ཉིས་ཁྲི་བཞི་སྟོང་དྲུག་བརྒྱ་སྟེ་བམ་པོ་བཞི་བཅུ་རྩ་གཉིས་ཞེས་པ་ལ་སོགས་པ་ཐེ་ཚོམ་གྱི་གཞི་མང་དུ་ཡོད་པས་ན་ཐ་སྙད་ཀྱི་རྗེས་སུ་མི་འབྲང་བར། ཕྲན་ཚེགས་སྒོ་བརྒྱད་ཀ་རྫོགས་པ་སློབ་དཔོན་ཚུལ་ཁྲིམས་བསྐྱངས་ཀྱིས་མཛད་པའི་འགྲེལ་པ་ཕྲན་ཚེགས་ཀྱི་ཚིག་གི་རྣམ་པར་བཤད་པ་དང་གཏུགས་པ་བམ་པོ་ལྔ་བཅུ་རྩ་དགུ་པ་ལོ་ཙཱ་བ་དཔལ་འབྱོར་གྱིས་བསྒྱུར་པ་འདི་ཚད་མར་བྱའོ། །”（ཤ212-213）ཞེས་ལུང་ཕྲན་ཚེགས་དང་དེའི་འགྲེལ་པའི་སྐོར་ལ་སྔ་རབས་ཀྱི་དཀར་ཆག་དང་མཁས་པའི་གསུང་སྒྲོས་མི་འདྲ་བ་ཡོད་པ་དག་ཞིབ་དཔྱད་གནང་སྟེ་བོད་དུ་ཡོངས་སུ་འགྱུར་བར་གཏན་ལ་འཁེལ་ནས་གསུངས་གནང་ཡོད། གཞན། འགྱུར་བྱང་ཁག་ཅིག་ལས་བསྟན་བཅོས་མཛད་པ་པོའི་མཚན་ལ་ནོར་གྱི་རྩ་ལག་ཅེས་བྱུང་བ་ནི་སློབ་དཔོན་དབྱིག་གཉེན་ལ་ཟེར་བ་གཏན་འཁེལ་ནས་གསུངས་ཡོད། （ཤ238）དེ་བཞིན་དུ་མདོ་སྡེ་དགོངས་འགྲེལ་གྱི་འགྲེལ་ཆེན་དུ་གྲགས་པ་ལ་རིགས་མི་འདྲ་བ་ཁག་ཅིག་ཡོད་པ་ལས། “དགོངས་འགྲེལ་གྱི་འགྲེལ་པ་ཆེན་པོ་བམ་པོ་བཞི་བཅུ་ཙམ་ཡོད་པ། འདི་ཐོགས་མེད་ཀྱིས་མཛད་ཟེར་བ་མི་བདེན་ཏེ། དེའི་འཐད་པ་སྒྲུབ་པའི་རིགས་པའི་སྐབས་ནས། དེ་དག་གི་མཚན་ཉིད་རབ་ཏུ་དབྱེ་བ་ནི་དབང་ཕྱུག་དམ་པའི་མངའ་བདག་དཔལ་ལྷ་བཙན་པོ་བྱང་ཆུབ་རྫུ་འཕྲུལ་གྱིས་མཛད་པའི་བཀའ་ཡང་དག་པའི་ཚད་མ་ལས་བྱུང་བ་བཞིན་དུ་བལྟ་བར་བྱའོ་ཞེས་བོད་ཀྱི་བསྟན་བཅོས་ལ་ཁ་འཕངས་བྱས་ཤིང་ཀུན་ལས་བཏུས་དང་ཚད་མ་རྣམ་ངེས་ལ་སོགས་པའི་ལུང་དྲངས་པའི་ཕྱིར་རོ། །དེས་ན་བོད་ཀྱི་མཁས་པ་ཆེན་པོ་ཞིག་གིས་བྱས་པ་ཤེས་པར་བྱའོ། །ཀླུའི་རྒྱལ་མཚན་གྱིས་མཛད་པར་ཡང་སེམས་སོ།།”（ཤ236）ཞེས་དང༌། “དགོངས་འགྲེལ་གྱི་འགྲེལ་པ་རྒྱའི་མཁན་པོ་ཝེན་ཚེག་གིས་མཛད་པ་བམ་པོ་བདུན་ཅུ་རྩ་བཞི་འགོས་ཆོས་གྲུབ་ཀྱིས་རྒྱ་ལས་བསྒྱུར་པ། ”（ཤ236-237）ཞེས་དང༌། “དགོངས་འགྲེ ལ་གྱི་འགྲེ ལ་ཆེན་རྒྱ་ནག་གི་སློབ་དཔོན་རྫོགས་གསལ་གྱིས་བྱས་པ་བམ་པོ་བདུན་ཅུ་རྩ་ལྔ་པ་འདི་ཝེན་ཚེག་གིས་མཛད་པ་དང་གཅིག་མི་གཅིག་དཔྱད། ”（ཤ237）ཅེས་རེ་རེ་བཞིན་བམ་གྲངས་དང་འགྱུར་བྱང༌། ལུང་འདྲེན་སོགས་ནས་བསྡུར་ཞིང་དཔྱད་ཅིང༌། དངོས་སུ་མཇལ་མ་ཐུབ་པ་དེ་དཔྱད་གཞིར་ཕུལ་ཡོད་པ། “ཐེག་པ་ཐུན་མོང་གི་སྡོམ་མངོན་པ་ཀུན་ལས་བཏུས་པ་བམ་པོ་ལྔ། འདི་བམ་པོ་དྲུག་ཅེས་འབྱུང་ཡང་ལྔར་གནས་སོ།”（ཤ239）ཞེས་པ་སོགས་ཀྱིས་མཚོན་ནོ།།
        གསུམ། བཀའ་ཡིན་མིན་དང་ཐེག་པ་ཆེ་ཆུང་གང་གི་ཁོངས་གཏོགས་ཡིན་མིན་སྐོར་ལ་དོགས་གཞི་ཡོད་རིགས་གསལ་བར་བཀོད་ཅིང་རང་ལུགས་བསྟན་པ།
        སྔ་རབས་དཀར་ཆག་འགོད་མཁན་དག་གི་དགོངས་པ་མི་འདྲ་བ་དང་ཡུལ་དུས་བབ་རྐྱེན་སོགས་ཀྱི་དབང་གིས་བསྟན་བཅོས་ཁག་ཅིག་ཐེག་པ་ཆེ་ཆུང་གང་གི་ཁོངས་སུ་གཏོགས་ཤིང་དེ་ལ་བཞག་ན་འཐུས་མིན་སོགས་ལ་དགོངས་པ་མི་འདྲ། བུ་སྟོན་མཆོག་གིས་ཀྱང་དེ་ལ་ཞིབ་ཏུ་དཔྱད་ཅིང་རང་ལུགས་འཐད་ལྡན་དུ་བཀོད་ཡོད་པ་དཔེར་ན། “རྟེན་ཅིང་འབྲེལ་པར་འབྱུང་བ་བསྟན་པ་ཤོ་ལོ་ཀ་བཅུ་གསུམ། རྟེན་ཅིང་འབྲེལ་བར་འབྱུང་བ་དང་པོ་དང་རྣམ་པར་འབྱེད་པ་བསྟན་པ་ཤོ་ལོ་ཀ་སུམ་ཅུ་པ་ནམ་མཁའི་འགྱུར། འདི་ཐེག་པ་ཆུང་ངུར་གྲགས་ཀྱང་དབྱིག་གཉེན་གྱི་འགྲེལ་པ་རྣམ་ཤེས་ཚོགས་བརྒྱད་དང༌། རིག་བྱེད་མ་ཡིན་པ་གཟུགས་མིན་པ་ལ་སོགས་པ་བསྟན་པའི་ཕྱིར་ཐེག་པ་ཐུན་མོང་དུ་འཐད་དོ།།”（ཤ223）ཞེས་དང༌། “སྐྱེས་རབས་དང་རྟོགས་བརྗོད་འདི་དག་ཕལ་ཆེར་མདོ་སྡེའི་ནང་དུ་བྲིས་མོད་ཀྱི་འདི་དག་བསྟན་བཅོས་ཡིན་པས་བསྟན་བཅོས་སུ་བྲིའོ།།”（ཤ246）ཞེས་ཁ་ཚོན་བཅད་ཡོད་ལ། བསྔོ་བ་སྨོན་ལམ་བཀྲ་ཤིས་ལ། ཞེས་པའི་སྡེ་ཚན་འདིའི་མཇུག་ཏུ། “བཟང་སྤྱོད་ལ་སོགས་པ་འདི་དག་ཐེག་ཆུང་དུ་བྲིས་པ་ནི་མི་རིགས་ཏེ། ཐེག་ཆེན་གྱི་མདོ་དང་གཟུངས་ལས་ཕྱུང་བ་ཡིན་པས་དེ་ཉིད་དུ་གཏོགས་ཤིང་དེ་ལས་ལོགས་སུ་ཕྱེ་བ་མི་འཐད་དོ། །”（ཤ226）ཞེས་ཐེག་ཆེན་གྱི་མདོ་ལས་ཕྱུང་པའི་བཟང་སྤྱོད་ལ་སོགས་པ་ཐེག་པ་ཆུང་ངུའི་སྡེ་ཚན་ཁྲོད་དུ་བཞུགས་སུ་གསོལ་བ་མི་ལེགས་པའི་དགོངས་པ་བསྟན་ཡོད་དོ། །སྔ་འགྱུར་གསང་སྔགས་རྙིང་མའི་སྐོར་ལ་ནི་ཡང་དག་མིན་གྱི་སྤྲོས་པ་དོར་ཏེ་བཏང་སྙོ མས་སུ་བཞག་འདུག་གོ།（ཤ266）
        བཞི། སྔོན་གྱི་དཀར་ཆག་ཏུ་བཀོད་ཡོད་པ་ད་ལྟ་མཇལ་དུ་མེད་པའི་རིགས་དང་སྣར་ཐང་བཀའ་བསྟན་དུ་མ་ཚུད་པའི་ཆོས་ཚན་ཁག་ཅིག་ཁོང་ལ་དངོས་མཇལ་བྱུང་བ་རེ་རེ་བཞིན་དཔེ་ཐོ་གསལ་པོར་བཀོད་པ།
        དེ་ཡང་དུས་འགྱུར་སོགས་ཀྱི་དབང་གིས་དེ་སྔའི་བསྟན་བཅོས་ཁག་ཅིག་དཀར་ཆག་ཁག་ཅིག་ཏུ་ཚུད་ཡོད་ནའང་གཞུང་དངོས་མཇལ་དུ་མེད་པའང་མི་ཉུང་བ་ཞིག་ཡོད་པ་དང༌། དེ་དག་བརྩད་གཅོད་གནང་ནས་བཀའ་བསྟན་གྱི་ཁྲོད་དུ་འཇུག་ཐུབ་པ་བྱུང་ན་བསྟན་པ་ལ་བྱ་བ་བླ་ན་མ་མཆིས་པ་ཞིག་སྒྲུབ་པའི་རྒྱན་འབའ་ཞིག་ཡིན་པས་ན། ཁོང་གིས་དེ་དག་གི་དཔེ་ཐོ་ཡང་རེ་རེ་བཞིན་གསལ་བར་བཀོད་ནས་རང་ཉིད་ཀྱི་ཐུགས་བསྐྱེད་ཇི་བཞིན་མངོན་པར་བསྟན་གནང་ཡོད། དེ་ཡང་དཔེ་མཚོན་ཙམ་བཀོད་ན། ཐེག་ཆུང་གི་མདོ་རྣམས་ཕྱོགས་གཅིག་ཏུ་བསྟན་པ་ལས། “སྔར་འགྱུར་ངེས་པ་ད་ལྟ་མ་རྙེད་པ་ལ་བསོད་ནམས་ཀྱི་མདོ་ཤོ་ལོ་ཀ་བརྒྱ་རྩ།་་་་་་་”（ཤ215-216）ཞེས་སོགས་བསྟན་བཅོས་རེ་རེའི་མཚན་བགྲངས་པ་སྐབས་འདིར་མདོ་ཉེར་གཉིས་ཀྱི་མཚན་བྱང་བཀོད་ཡོད། དེ་བཞིན། “སོ་སོར་ཐར་པའི་རྒྱ་ཆེར་འགྲེལ་པ་ཆེན་པོ་བམ་པོ་བརྒྱ་རྩ་བཅུ་གཉིས་པ་དེང་སང་མ་རྙེད་དོ།།”（ཤ228）ཅེས་དང༌། “འདིར་བདུན་བརྒྱ་པའི་འགྲེལ་པ་ཤོ་ལོ་ཀ་བརྒྱ་པ་སློབ་དཔོན་ཡེ་ཤེས་བཤེས་གཉེན་གྱིས་མཛད་པ་དང༌། ཡང་བདུན་བརྒྱ་པའི་འགྲེལ་པ་བམ་པོ་གཉིས་པ་དང༌། ཚུལ་བརྒྱ་ལྔ་བཅུ་པའི་འགྲེལ་པ་སྔགས་ཀྱི་ཚུལ་དུ་བཤད་པ་བམ་པོ་གཅིག་པ་རྣམས་བཙལ་བར་བྱའོ།།”（ཤ231）ཞེས་སོགས་སྡེ་ཚན་གང་ཡིན་དེའི་སྐབས་སྐབས་སུ་ཐོག་ཐོག་ཏུ་དཔེ་མཚན་མང་པོ་བཀོད་གནང་ཡོད་པ་ནི་ཁོང་ཉིད་ཀྱི་མཁྱེན་དཔྱོད་དང་སྤྱན་རས་ཡངས་པའི་རྟགས་མཚན་ནོ། །
        བཅོམ་ལྡན་རིག་རལ་སོགས་ཀྱིས་སྣར་ཐང་གི་གཙུག་ལག་ཁང་དུ་བོད་ཡུལ་དབུས་གཙོས་པའི་ལུང་པ་ཁག་གི་བཀའ་དང་བསྟན་བཅོས་བསྡུ་རུབ་མཛད་ནས་ཕྱོགས་གཅིག་ཏུ་བསྒྲིགས་པ་ནི་བོད་ཀྱི་བཀའ་བསྟན་ཁག་གི་ཕྱི་མོ་ཡིན་པ་དང༌། སྐབས་དེར་དུས་ཚོད་དང་རྒྱུ་འབྱོར་སོགས་ཀྱི་རྐྱེན་པས་བསྟན་བཅོས་བཞུགས་མུས་ཁག་ཅིག་དེའི་གྲས་སུ་བསྡུ་མ་ཐུབ་པའི་གནས་ཚུལ་བྱུང་ཡོད་པ་ནི་ཕྱི་རོལ་གྱི་ཆོས་ཉིད་དང་མཐུན་པ་ཞིག་རེད། ཐོག་མའི་རྨང་གཞི་དེ་ལ་ཁ་གསབ་གང་ལེགས་བྱས་ཏེ་འཐུས་ཚང་ཅན་དུ་གཏོང་རྒྱུ་དེའང་རིག་གནས་པའི་འགན་འཁྲི་ཞིག་ཡིན་ཕྱིར། བུ་སྟོན་མཆོག་གིས་དངོས་མཇལ་བྱུང་བའི་བསྟན་བཅོས་ཁག་ཅིག་གི་མཚན་བྱང་གསལ་པོར་བཀོད་ནས་བོད་ཀྱི་བཀའ་བསྟན་འཐུས་ཚང་སྤུས་ལེགས་ཅན་ཞིག་འབྱུང་བར་ལེགས་སྐྱེས་ཕུལ་ཡོད། དེ་ཡང་འདིར་ཁོང་གི་དཀར་ཆག་ལས་དཔེ་མཚོན་ཙམ་ཞིག་བཀོད་ན། “སོ་སོར་ཐར་པའི་ཚིག་གི་འགྲེལ་པ་ཚིག་གི་དགའ་སྐྱེད་མ། འདི་བསྟན་འགྱུར་དུ་མ་ཚུད།”（ཤ228）ཅེས་དང༌། “སློབ་དཔོན་དྲི་མེད་བཤེས་གཉེན་གྱིས་མཛད་པའི་སྡུད་པའི་དོན་བསྡུས་སློབ་དཔོན་དེ་ཉིད་དང་དགྲ་བཅོམ་རིན་ཆེན་སྡེའི་འགྱུར། འདི་བསྟན་འགྱུར་དུ་མ་ཚུད།”（ཤ231）ཅེས་དང༌། “འཕགས་པ་འཇམ་དཔལ་གྱི་སྨོན་ལམ་ཉི་མ་རྒྱལ་མཚན་གྱི་འགྱུར། འདི་བསྟན་འགྱུར་དུ་མ་ཚུད།”（ཤ249）ཅེས་དང༌། “སློབ་དཔོན་བི་མ་ལ་མི་ཏྲས་མཛད་པའི་སྨོན་ལམ་མུ་གཉིས་པ་འདི་བསྟན་འགྱུར་དུ་མ་ཚུད།”（ཤ249）ཅེས་སོགས་རེ་རེ་བཞིན་གསལ་བར་བསྟན་པ་མ་ཟད། མཇུག་ཏུ། “དེའི་སྟེང་དུ་ཕྱིས་འགྱུར་བ་དང༌། དགོན་པ་སོ་སོའི་དཔེ་ཅི་རིགས་པར་མཐོང་བའི་ནང་ནས་མ་ཚུད་པ་ཇི་སྙེད་དང༌། ཚད་མར་གྱུར་པའི་ངག་ལས་ཐོས་པ་རྣམས་བསྣན་ནས་དཀར་ཆག་ཏུ་བྲིས་པའོ། །འདི་ལ་དོར་བར་བྱ་བ་ཤིན་ཏུ་ཉུང་ཞིང་དྲི་མ་མེད་པའི་བཀའ་བསྟན་བཅོས་རྙེད་ན་ད་དུང་མང་དུ་བསྣན་པར་བྱའོ།།”（ཤ314）ཞེས་ཀྱང་བསྐུལ་གནང་ཡོད་པ་ནི་ལྷག་བསམ་དག་པའི་སེམས་བསྐྱེད་འབའ་ཞིག་གོ།
        ལྔ། བསྟན་བཅོས་དོགས་གཞི་ཅན་ཁག་ཅིག་དཔྱད་གཞིར་ཕུལ་གནང་ཞིང་དེ་ལས་ཁག་ཅིག་ལུང་རིགས་ལ་བརྟེ ན་ནས་ཡང་དག་ཡིན་མིན་སྒྲུབ་གནང་ཡོད་པ།
        དེ་ཡང་དཔེར་ན། “ཆོས་སྤྱོད་ཐམས་ཅད་ཀྱི་མན་ངག་མངོན་པར་རྟོགས་པའི་རྒྱུད་དགེ་ཚུལ་ཁྱུང་གྲགས་ཀྱི་འགྱུར། འདི་རྩོད་པ་ཅན་དུ་གྲགས་ཀྱང་ནག་ཚོ་ལོ་ཙཱ་བས་རྒྱུད་ཡང་དག་ཏུ་མཛད་པས་ཡང་དག་གོ་ཞེས་ཁ་ཅིག་གོ།”（ཤ261）ཞེས་དང༌། གསང་བ་འདུས་པའི་སྐོར་ལ། “དཔལ་གསང་བ་འདུས་པའི་བཤད་རྒྱུད་གཉིས་སུ་མེད་པ་མཉམ་པ་ཉིད་རྣམ་པར་རྒྱལ་བ་ཆོས་ཀྱི་བློ་གྲོས་ཀྱི་འགྱུར། འདི་ལ་ཆག་ཆོས་རྗེ་དཔལ་ལ་སོགས་པ་བོད་ཀྱི་ལྷད་ཡོད་པར་སྨྲ་སྟེ། གཉིས་མེད་རྣམ་རྒྱལ་གྱི་ལུང་ནཱ་རོ་འགྲེལ་ཆེན་དང་རིན་ཆེན་བཟང་པོའི་སྔགས་ལོག་སུན་འབྱིན་དུ་དྲངས་པ་རྣམས་འདི་བས་ཆུང་བའི་གཉིས་མེད་རྣམ་རྒྱལ་ཡང་དག་གཅིག་ཡོད་ཀྱི། འདི་རྒྱ་ཕོ་བ་ལུང་བས་བྱས་སོ་ཞེས་ཟེར་རོ། །ཁ་ཅིག་འདི་ལ་སྨྲ􀇡་ཏིའི་རང་འགྱུར་ཡོད་པས་འདི་ཡང་དག་ཡིན་ནོ་ཞེས་ཟེར་ཏེ། བརྟག་གོ ། ”（ཤ263）ཞེས་བསྟན་ཞིང༌། “དགོངས་འགྲེལ་གྱི་འགྲེལ་པ་ཆེན་པོ་བམ་པོ་བཞི་བཅུ་ཙམ་ཡོད་པ། འདི་ཐོགས་མེད་ཀྱིས་མཛད་ཟེར་ཏེ་མི་བདེན་ཏེ། དེའི་འཐད་པ་སྒྲུབ་པའི་རིགས་པའི་སྐབས་ནས། དེ་དག་གི་མཚན་ཉིད་རབ་ཏུ་དབྱེ་བ་ནི་དབང་ཕྱུག་དམ་པའི་མངའ་བདག་དཔལ་ལྷ་བཙན་པོ་བྱང་ཆུབ་རྫུ་འཕྲུལ་གྱིས་མཛད་པའི་བཀའ་ཡང་དག་པའི་ཚད་མ་ལས་བྱུང་བ་བཞིན་དུ་བལྟ་བར་བྱའོ་ཞེས་བོད་ཀྱི་བསྟན་བཅོས་ལ་ཁ་འཕངས་བྱས་ཤིང་ཀུན་ལས་བཏུས་དང་ཚད་མ་རྣམ་ངེས་ལ་སོགས་པའི་ལུང་དྲངས་པའི་ཕྱིར་རོ། །དེས་ན་བོད་ཀྱི་མཁས་པ་ཆེན་པོ་ཞིག་གིས་བྱས་པ་ཤེས་པར་བྱའོ། །ཀླུའི་རྒྱལ་མཚན་གྱིས་མཛད་པར་ཡང་སེམས་སོ།།”（ཤ236）ཞེས་ཀྱང་གསུངས་གནང་ཡོད་པ་སོགས་ཀྱིས་མཚོན་ནོ།།
        དྲུག བོད་བཙན་པོའི་དུས་སྐབས་ཀྱི་དཀར་ཆག་ཆེན་མོ་རྣམ་གསུམ་གྱི་སྔ་ཕྱིའི་གོ་རིམ་གསལ་སྟོན་གནང་ཡོད་པ།
        དེ་ཡང་བོད་བཙན་པོའི་དུས་སྐབས་ཀྱི་དཀར་ཆག་ཆེན་མོ་རྣམ་གསུམ་གྱི་སྔ་ཕྱིའི་བྱུང་རིམ་ཐད་ལ་མཁས་པ་རྣམས་ཀྱི་དགོངས་པ་ཅུང་ཙམ་མི་འདྲ། དེང་དུས་ཀྱི་མཁས་པའི་དབང་པོ་དུང་དཀར་བློ་བཟང་འཕྲིན་ལས་མཆོག་གིས་ཀྱང་དགོངས་པ་མི་འདྲ་བ་ཁག་གཉིས་[7]བསྟན་འདུག་པས་ཁོང་ཉིད་ཀྱི་རང་ལུགས་ངོ་མ་གང་ཡིན་ང་ཚོས་ཤེས་ཐབས་བྲལ། ཡིན་ནའང༌། བོད་སྔ་རབས་ཀྱི་བསྟན་བཅོས་ལ་རྒྱུས་མངའ་ཆེ་ཞིང༌། དཀར་ཆག་རྣམ་གསུམ་སྤྱན་གྱིས་དངོས་སུ་མཐོང་བའི་བུ་སྟོན་རིན་ཆེན་གྲུབ་མཆོག་གིས་“ཕོ་བྲང་སྟོང་ཐང་ལྡན་དཀར་གྱི་དཀར་ཆག་དང༌། དེའི་རྗེས་ཀྱི་བསམ་ཡས་མཆིམས་ཕུའི་དཀར་ཆག་དང༌། དེའི་རྗེས་ཀྱི་འཕང་ཐང་ཀ་མེད་ཀྱི་དཀར་ཆག”（ཤ314）ཅེས་དཀར་ཆག་རྣམས་ཀྱི་སྔ་ཕྱིའི་བྱུང་རིམ་གསལ་བར་བསྟན་པ་ནི་ཤིན་ཏུ་ནས་དོན་ལ་གནས་པར་སྙམ། ང་ཚོས་ད་ལྟ་དཀར་ཆག་མཆིམས་ཕུ་མ་མཇལ་ཐབས་བྲལ་ཞིང་། གལ་སྲིད་མཇལ་སྐལ་དང་ལྡན་ཚེ་དེ་དག་ཕན་ཚུན་བསྡུར་ནས་དཀར་ཆག་རྣམ་གསུམ་ལ་སྔར་ལས་ལྷག་པའི་ངེས་ཤེས་འདྲོངས་ཐུབ་སྙམ་མོ། །
        བདུན། བསྟན་པ་སྔ་དར་སྐབས་ཀྱི་ཆོས་རྒྱལ་དང་ལོ་ཆེན་ཁག་ཅིག་གིས་མཛད་པའི་བསྟན་བཅོས་ཀྱི་མཚན་བྱང་དང་ཕྱི་དར་གྱི་དུས་མགོའི་ལོ་ཆེན་རིན་ཆེན་བཟང་པོ་དང་རྔོག་ལོ་ཆེན་པོ་སོགས་ཀྱིས་མཛད་པའི་བསྟན་བཅོས་ཀྱི་མཚན་བྱང་དཀར་ཆག་ཏུ་བཀོད་པ།
        བོད་སྔ་རབས་ཀྱི་ལོ་ཙཱ་བ་ཆེན་པོ་དང་མཁས་པའི་སྤྱན་ལྡན་དེ་དག་གིས་རྒྱལ་བའི་བཀའ་དང་འགྲེལ་བྱེད་མཁན་པོ་ཀླུ་སྒྲུབ་ཡབ་སྲས་སོགས་ཀྱི་གསུང་ལ་གཞི་བྱས་ཏེ། རང་རང་གི་རྣམ་དཔྱོད་རྩལ་ལས་འཁྲུངས་པའི་བསྟན་བཅོས་གང་མང་ཞིག་མཛད་གནང་ཡོད་པ་ནི་སྨོས་མེད་རེད། ཡིན་ནའང་དེ་དག་ཕྱོགས་གཅིག་ཏུ་བསྒྲིགས་ཤིང་བཀོད་པ་ནི། ད་ལྟའི་ཆར་ང་ཚོས་དཀར་ཆག་ལྡན་དཀར་མ་དང་འཕང་ཐང་མར་མཇལ་ན་ཅུང་ཟད་རྟོགས་ཐུབ་པ་ལས། ཆ་ཚང་བ་ཞིག་ཕལ་ཆེར་མཇལ་དུ་མེད། བུ་སྟོན་རིན་ཆེན་གྲུབ་མཆོག་གིས། བཀའ་བསྟན་དཀར་ཆག་གི་མཇུག་ཏུ་ཟུར་བཀོལ་གྱི་ཚུལ་དུ། བོད་ཀྱི་སྡུད་པ་པོ། འཇིག་རྟེན་གྱི་མིག་ཏུ་གྱུར་པའི་ཆོས་རྒྱལ་དམ་པ་རྣམས་དང་ལོ་ཙཱ་བ་ཆེན་པོ་རྣམས་ཀྱིས་མཛད་བྱང་ལ། ཞེས་པའི་སྡེ་ཚན་བཀོད་དེ་ཆེད་དམིགས་དེ་དག་ཕྱོགས་བསྡོམས་མཛད་པ་ནི། “བོད་ཀྱི་སྡུད་པ་པོ། འཇིག་རྟེན་གྱི་མིག་ཏུ་གྱུར་པའི་ཆོས་རྒྱལ་དམ་པ་རྣམས་དང་ལོ་ཙཱ་བ་ཆེན་པོ་རྣམས་ཀྱིས་མཛད་བྱང་ལ། བཙན་པོ་ཁྲི་སྲོང་ལྡེ་བཙན་གྱིས་མཛད་པའི་གཙུག་ལག་ལ། གྲུབ་པའི་མཐའ་བགྲོ་བ་ཤོ་ལོ་ཀ་བཞི་བཅུ། བཀའ་ཡང་དག་པའི་ཚད་མ་བམ་པོ་བདུན། དབུ་མའི་གཟེར་བུ་ཤོ་ལོ་ཀ་སུམ་ཅུ། དེ་བཞིན་གཤེགས་པའི་སྐད་བརྡ་བམ་པོ་ལྔ། འཕགས་པ་རྣམ་པར་སྣང་མཛད་དང་ཤཱཀྱ་ཐུབ་པ་དང་བྱང་ཆུབ་སེམས་དཔའ་བརྒྱད་ལ་བསྟོ ད་པ་ལ་ཤོ་ལོ་ཀ འཕགས་པ་འཇམ་དཔལ་ལ་བསྟོ ད་པ་ཤོ་ལོ་ཀ བྱམས་པའི་བསྟོད་པ་ཆེན་པོ་བམ་པོ་གཅིག་དང་ཤོ་ལོ་ཀ་བརྒྱ། བྱམས་པའི་བསྟོད་པ་ཆུང་ངུ་ཤོ་ལོ་ཀ་ལྔ་བཅུ། མི་གཡོ་མགོན་པོ་ལ་བསྟོད་པ་ཤོ་ལོ་ཀ བསམ་གཏན་གྱི་དོགས་པ་བརྒྱད་བསལ་བ། ལྷ་བཙན་པོས་བཀས་བཅད་པ་ཤོ་ལོ་ཀ བཀའ་ཡང་དག་པའི་ཚད་མ་མདོར་བསྟན་པ་བམ་པོ་གཅིག སློབ་དཔོན་བཻ་རོ་ཙ་ན་རཀྵི་ཏས་རྒྱལ་པོ་ལ་གནང་བ་དོན་གསལ་པའི་སྒྲོན་མ། བཙུན་པ་དཔལ་དབྱངས་ཀྱིས་བོད་རྗེ་འབངས་ལ་བརྫངས་པ་གཅེས་པ་བསྡུས་པའི་འཕྲིན་ཡིག
        མཁན་པོ་དཔལ་བརྩེགས་ཀྱིས་མཛད་པ་ལ། མདོ་སྡེ་སྣ་ཚོགས་ལས་བཏུས་པ་གསུང་རབ་རིན་པོ་ཆེའི་གཏམ། ཕྱིའི་ཡུལ་དྲན་རྒྱུད་དུ་ཡོད་པར་འདོད་པ་སེལ་བ་བམ་པོ་གཉིས། མཚན་ཉིད་གསུམ་མདོར་བསྟན་པ་ཤོ་ལོ་ཀ ལྟ་བའི་རིམ་པ་བཤད་པ་དང་བཞིའོ། །ཕྱི་མ་འདི་དཔྱད། མཁན་པོ་ཡེ་ཤེས་སྡེས་མཛད་པ་ལ། ལྟ་བའི་ཁྱད་པར་བམ་པོ་ཕྱེད་དང་གཉིས། དེའི་དྲན་བྱེད་བཟང་པོ་སྤྱོད་པའི་འགྲེལ་པ་བཞིའི་དོན་བསྡུས་པ་བམ་པོ་གཉིས། འཇིག་རྟེན་ཕ་རོལ་སྒྲུབ་པ་ཤོ་ལོ་ཀ་སུམ་ཅུ། དགོངས་པ་བཞི་དང་ལྡེམ་དགོངས་བཞིའི་བརྗེད་བྱང་ཤོ་ལོ་ཀ་ཉིས་བརྒྱའོ། །
        སློབ་དཔོན་ཀླུའི་རྒྱལ་མཚན་གྱིས་མཛད་པ་ལ། དགོངས་པ་ངེས་པར་འགྲེ ལ་པའི་རྒྱ་ཆེར་འགྲེ ལ་བམ་པོ་བཞི་བཅུ། ངེས་པའི་དོན་དབུ་མ་བམ་པོ། ཤེས་རབ་ཀྱི་ཕ་རོལ་ཏུ་ཕྱིན་པ་ལས་མདོར་བསྡུས་ཏེ་གསལ་བ་བམ་པོ། ཕྲེང་བའི་རྒྱན་བམ་པོ་གཅིག ཆོས་གཏན་ལ་དབབ་པའི་གལ་རྣམས་སོ། །
        དགོངས་པ་ངེས་པར་འགྲེལ་པའི་མདོའི་བཤད་པ་བཙན་པོ་མུ་ཏིག་བཙན་གྱིས་མཛད་པ། དགོངས་པ་ངེས་འགྲེལ་གྱི་བྱམས་པའི་ལེའུ་བརྗེད་བྱང་སློབ་དཔོན་ཤེས་རབ་སྙིང་པོས་མཛད་པ། ཤེར་སྙིང་གི་ཊཱིཀ་སློབ་དཔོན་པྲ་ཤ་སྡེ་སེ་ནས་བྱས་པ། དབུ་མ་རྒྱན་གྱི་བརྗེད་བྱང་སློབ་དཔོན་བཀྲ་ཤིས་ཀྱིས་མཛད་པ་བམ་པོ་བཅུ། རིགས་པ་དྲུག་ཅུ་པ་ལས་བཏུས་ཏེ་མདོར་བཤད་པ་སློབ་དཔོན་བཻ་རོ་ཙ་ནས་མཛད་པ། སྡོམ་པ་ཉི་ཤུ་བའི་འགྲེལ་པ་སློབ་དཔོན་བཀྲ་ཤིས་ཀྱིས་མཛད་པ། དགེ་སློང་མའི་སོ་སོ་ཐར་པའི་བཤད་པ་དཔལ་གྱི་ལྷུན་པོས་བྱས་པ། ཆོས་ཀྱི་གཞུང་སྤྱིར་བསྟན་པ་དཔལ་བརྩེགས་དང་ཀླུའི་རྒྱལ་མཚན་གྱི་བརྒལ་ལན་བཞི་ཕྲུགས། བཙན་པོ་དཔལ་དུན་བརྟན་གྱི་དབུ་མའི་བཀས་བཅད་བཤད་པ་དང་བཅས་པ་ཤོ་ལོ་ཀ་དྲུག་ཅུ། དེའི་བརྗེད་བྱང༌། བསམ་གཏན་གྱི་མན་ངག་ལྷ་བཙན་པོས་མཛད་པ་དང༌། དེའི་བརྗེད་བྱང༌། ཨཱ་ཙརྱ་ཀ་ལ་ཡ་ནའི་དྲིས་ལན་བམ་པོ་གཅིག རིན་ཆེན་ཟླ་བ་འབྱུང་གནས་ཀྱི་དྲིས་ལན་ཤོ་ལོ་ཀ་ཉིས་བརྒྱ། ཁྱུང་གོང་དང་དགེ་འདུན་གྱི་གལ་ཤོ་ལོ་ཀ་བརྒྱ། ཀོང་ཨུཏྤལ་ཀོ་ཤའི་དྲིས་ལན་ཤོ་ལོ་ཀ་ལྔ་བཅུ། དགེ་འདུན་ལ་བཙན་པོས་སེམས་ཉམས་སྨྲས་པ་ཤོ་ལོ་ཀ བཻ་རོ་ཙ་ན་རཀྵི་ཏས་མཛད་པའི་སྣང་བ་མཐའ་ཡས་ཀྱི་མཚན་བརྗོད་པ། ཐུ་མི་སཾ་བྷོ་ཊས་མཛད་པའི་སྒྲའི་བསྟན་བཅོས་བརྒྱད་ལས་སུམ་ཅུ་པ་དང་རྟགས་ཀྱི་འཇུག་པ་གཉིས་ལས་མ་རྙེད། ལྕེ་ཁྱི་འབྲུག་གི་སྒྲའི་གནས་བརྒྱད་རྩ་འགྲེལ་གཉིས། མ་བྱིན་ལེན་གྱི་སྐབས་ནས་མཁན་པོ་བཞིས་དཔྱད་པ་ཤོ་ལོ་ཀ ཇོ་མོ་བྱང་ཆུབ་ཀྱིས་མཛད་པའི་སྨོན་ལམ། ལོ་པཎ་མང་པོས་མཛད་པའི་བཀའ་ཆེ་འབྲིང་ཆུང་གསུམ་དང༌། ཆོས་ཀྱི་རྣམ་གྲངས་ཀྱི་རྩ་བ་དང་བརྗེད་བྱང་བམ་པོ་བཞི། ”（ཤ309-310）ཞེས་དང༌། “གཞན་ཡང་ལྷ་བླ་མ་ཡེ་ཤེས་འོད་དང༌། ཕོ་བྲང་ཞི་བ་འོད་གཉིས་ཀྱིས་སྔགས་ལོག་སུན་འབྱིན་པ་དང༌། བཙུན་པ་བྱང་ཆུབ་འོད་ཀྱིས་མཛད་པའི་གྲུབ་མཐའི་རྣམ་དབྱེ་དང༌། བདག་ཉིད་ཆེན་པོ་རིན་ཆེན་བཟང་པོས་མཛད་པའི་རབ་གནས་ཀྱི་སྡོམ་དང༌། སྔ གས་ལོག་སུན་འབྱིན་པ་རྒྱས་པ་དང༌། ལོ་ཙཱ་བ་ཆེན་པོས་མཛད་པ་ལ། མངོན་རྟོགས་རྒྱན་འགྲེལ་པ་དང་བཅས་པའི་བསྡུས་དོན་དང༌། རྣམ་བཤད་དང༌། བརྒྱད་སྟོང་འགྲེལ་པའི་བསྡུས་དོན་དང༌། ཤེར་སྙིང་འགྲེལ་པ་དང་བཅས་པའི་བསྡུས་དོན་དང་རྣམ་བཤད་དང༌། མདོ་སྡེ་རྒྱན་དང༌། རྒྱུད་བླ་མ་དང༌། དབུས་མཐའ་རྣམ་འབྱེད་དང༌། ཆོས་དང་ཆོས་ཉིད་རྣམ་འབྱེད་བཞིའི་བསྡུས་དོན་རེ་དང༌། རྣམ་བཤད་རེ་དང༌། དབུ་མ་རྩ་ཤེས། དེའི་འགྲེལ་པ་ཤེས་རབ་སྒྲོན་མ། དབུ་མ་རྒྱན། དབུ་མ་སྣང་བ། བསླབ་བཏུས། དེ་ཁོ་ན་ཉིད་ལ་འཇུག་པ། བདེན་གཉིས་ཆུང་བ། མན་ངག་སྟེ་བརྒྱད་ལ་བསྡུས་དོན་རེ་དང༌། བདེན་གཉིས་ཀྱི་རྣམ་བཤད་དང༌། སྤྱོད་འཇུག་གི་བསྡུས་དོན་དང་རྣམ་བཤད་དང༌། དབུ་མ་སྤྱིའི་དོན་བསྡུས་དང༌། ཚད་མ་རྣམ་ངེས་ཊཱིཀ་དང་བཅས་པའི་དོན་བསྡུས་དང༌། རྣམ་བཤད་ཆེན་པོ་དང༌། རིགས་ཐིགས་འགྲེལ་པ་དང་བཅས་པའི་དོན་བསྡུས་དང༌། རྣམ་བཤད་དང༌། རྣམ་འགྲེལ་རྒྱན་དང་བཅས་པའི་དོན་བསྡུས་ལེའུ་དང་པོའི་སྟོད་ཀྱི་རྣམ་བཤད་དང༌། ཆོས་མཆོག་ཆེ་བའི་མན་ངག་དང་པོའི་ཚིགས་བཅད་བདུན་གྱི་བཤད་པ་དང༌། དེའི་གཞན་སེལ་བའི་སྐབས་ཅུང་ཟད་བཤད་པ་དང༌། སློབ་དཔོན་ཆོས་མཆོག་གི་ཚད་མ་བརྟག་པ་ཆུང་བའི་བསྡུས་དོན་དང༌། སེལ་བ་གྲུབ་པའི་བསྡུས་དོན་དང༌། སྟོ ད་ཀྱི་རྣམ་བཤད་དང༌། སྐད་ཅིག་འཇིག་པ་གྲུབ་པའི་བསྡུས་དོན་དང༌། བྲ མ་ཟེ་ཆེན་པོའི་སེལ་བ་གྲུབ་པའི་བསྡུས་དོན་དང༌། སྟོ ད་ཀྱི་རྣམ་བཤད་དང༌། འབྲེལ་བ་གྲུབ་པའི་བསྡུས་དོན་དང༌། སྟོ ད་ཀྱི་རྣམ་པར་བཤད་པ་དང༌། ཙོང་ག་རུ་གསུམ་གྱི་དགེ་འདུན་ལ་སྤྲིང་ཡིག་བདུད་རྩིའི་ཐིག་ལེ་དང༌། ཁྲི་བཀྲ་ཤིས་དབང་ཕྱུག་ནམ་མཁའ་བཙན་ལ་སྤྲིང་པ་ཁ་ཆེ་གསེར་སློང་ལ་སོགས་པ་མང་དུ་མཛད་དོ།།”（ཤ313-314）ཞེས་གསལ་བར་བསྟན་པར་མ་ཟད། མཛད་བྱང་མི་གསལ་པའང་ཆོས་ཚན་87གྱི་མཚན་བྱང་གསལ་པོར་བཀོད་པས་བོད་སྔ་རབས་ཀྱི་མཁས་པ་རྣམས་ཀྱིས་མཛད་པའི་བསྟན་བཅོས་ལའང་དཔྱད་བསྡུར་བྱ་རུང་གི་མཐུན་རྐྱེན་རྨ་མེད་བསྐྲུན་ཡོད་པ་ལགས་སོ།།
        བརྒྱད། བསྟན་བཅོས་འགའ་ཞིག་རྒྱ་དཔེ་ལའང་ཁུངས་གཏུགས་ཏེ་འགྱུར་ཁྱད་དང་བམ་གྲངས་དང་ཤོ་ལོ་ཀའི་གྲངས་སོགས་གཏན་ལ་དབབ་པ། 
        དེ་ཡང་འདིར་དཔེ་མཚོན་ཙམ་བཀོད་ན། “ཤེས་རབ་སྙིང་པོ་ཤོ་ལོ་ཀ་ཉི་ཤུ་རྩ་ལྔ་རིན་ཆེན་སྡེ་དང༌། བནྡྷེ་ནམ་མཁའ་ལ་སོགས་པའི་འགྱུར། འདི་ལ་ཤོ་ལོ་ཀ་ཉི་ཤུ་རྩ་བརྒྱད་ཟེར་ཡང་རྒྱ་དཔེར་ཉི་ཤུ་རྩ་ལྔར་བཤད་དོ།།”（ཤ216）ཞེས་པ་ལྟར་དང༌། གཞན། “བྱང་ཆུབ་སེམས་དཔའི་སྤྱོད་འཇུག་ཞི་བ་ལྷས་མཛད་པ་རྔོག་འགྱུར། འདི་དཀར་ཆག་ཆེན་མོ་གསུམ་གར་ཤོ་ལོ་ཀ་དྲུག་བརྒྱ་བམ་པོ་གཉིས་ཞེས་འབྱུང་མོད་ཀྱི་ཤོ་ལོ་ཀ་སྟོང་དུ་གྲགས་སོ། །སྤྱོད་འཇུག་ལེའུ་དགུ་པ་བློ་གྲོས་མི་ཟད་པས་མཛད་ཟེར་བ་དེ་དང་འདི་མི་གཅིག་ཅེས་སྨྲ་བ་མང་ཡང་སྡིག་བཤགས་ཀྱི་ལེའུ་ལོགས་སུ་བྱས་མ་བྱས་ཀྱི་ཁྱད་པར་དང་འགྱུར་སྔ་ཕྱིའི་ཁྱད་མ་གཏོགས་པ་གཅིག་པར་ཁོ་བོ་སྨྲའོ།།”（ཤ234-235）ཞེས་གསུངས་གནང་ཡོད་པ་འདི་ནི་ལེགས་བཤད་རྨད་དུ་བྱུང་བ་ཞིག་སྟེ། ཏུན་ཧོང་ཡིག་རྙིང་ཁྲོད་ནས་སྤྱོད་འཇུག་ལེའུ་དགུ་མའི་བྲིས་དཔེ་ཁག་ཅིག་རྙེད་པ་དེ་དག་རྔོག་འགྱུར་དང་བསྡུར་ཚེ་ཁོང་གིས་གསུངས་པ་ཇི་ལྟ་བ་བཞིན་ནོ།།[8]
གསུམ་པ། བུ་སྟོ ན་དཀར་ཆག་གི་རིན་ཐང་སྐོར།
        གོང་དུ་དོན་ཚན་ཆུང་ངུ་བརྒྱད་ཀྱི་སྒོ་ནས་བུ་སྟོན་དཀར་ཆག་གི་ཁྱད་ཆོས་ཟུར་ཙམ་ཞིག་བརྗོད་པའང་དོན་དུ་དཀར་ཆག་འདི་ཉིད་ཀྱི་རིན་ཐང་དང་མ་འབྲེལ་བ་ཞིག་མེད་ཅིང༌། འདིར་དཀར་ཆག་འདིས་ཕྱིས་ཀྱི་བཀའ་བསྟན་དང་བཀའ་བསྟན་དཀར་ཆག་ལ་ཐེབས་པའི་ཤུགས་རྐྱེན་གྱི་སྐོར་ཅུང་ཟད་གླེང་བ་ལ། རིན་ཐང་དེ་ལྡན་གྱི་དཀར་ཆག་འདི་ནི་བུ་སྟོན་རིན་ཆེན་གྲུབ་མཆོག་གིས་བདེ་བར་གཤེགས་པའི་བསྟན་པའི་གསལ་བྱེད་ཆོས་ཀྱི་འབྱུང་གནས་གསུང་རབ་རིན་པོ་ཆེའི་མཛོད་ཅེས་པའི་བསྟན་བཅོས་ཀྱི་ལེའུ་བཞི་པར་ཆོས་ཀྱི་རྣམ་གྲངས་ཀྱི་དཀར་ཆག་ཞིབ་ཏུ་བཀོད་ཅིང༌། དེ་ནི་དུས་སྐབས་དེར་བྱུང་བའི་བཀའ་བསྟན་དཀར་ཆག་ཆ་ཚང་ཤོས་དང་རྒྱས་ཤོས་ཤིག་ཡིན་པ་སྨོས་ཅི་དགོས། “དེའི་རྗེས་སུ་བོད་ཀྱི་རྒྱལ་པོ་ཆེན་པོ་དག་གི་ཞང་བློན་གྱི་བརྒྱུད་དུ་བྱུང་ཞིང༌། བསྟན་པ་རིན་པོ་ཆེ་ལ་མི་ཕྱེད་པའི་དད་པ་དང་ལྡན་པ་ཞྭ་ལུ་སྐུ་ཞང་ཆེན་པོ་ཀུན་དགའ་དོན་གྲུབ་ཀྱིས་བདག་རྐྱེན་མཛད་དེ། ཆོས་གྲྭ་ཆེན་པོ་སྣར་ཐང་ན་བཞུགས་པའི་བསྟན་བཅོས་འགྱུར་རོ་ཅོག་ཕྱི་མོར་བཟུང་སྟེ། དེ་ཉིད་དུ་མ་བཞུགས་པའི་ཆོས་ཚན་རྣམས་དང༌། གསར་དུ་བསྒྱུར་བའི་བསྟན་བཅོས་ཀྱི་རིགས་རྣམས་དབུས་གཙང་ཁམས་གསུམ་ནས་འབད་པ་ཆེན་པོས་བཙལ་ཏེ། ཆོས་ཀྱི་རྣམ་གྲངས་སྟོང་ཕྲག་ཙམ་རྙེད་པ་དང་བཅས་བསྟན་བཅོས་འགྱུར་རོ་ཅོག་བཞེངས་པའི་ཚེ། སྙི གས་དུས་ཀྱི་ཐམས་ཅད་མཁྱེན་པ་བུ་སྟོན་རིན་ཆེན་གྲུབ་ཀྱིས་བསྟན་བཅོས་ཀྱི་མཚན་བྱང་དང༌། མཁས་པ་གང་གིས་མཛད་པ་དང༌། ལོ་ཙཱ་བ་གང་གིས་བསྒྱུར་པ་དང༌། བསྟན་བཅོས་རྣམ་པར་དག་པ་ཡིན་མིན་སོགས་གཏན་ལ་ཕབ་པའི་སྒོ་ནས་དཀར་ཆག་ཡིད་བཞིན་གྱི་ནོར་བུ་དབང་གི་རྒྱལ་པོའི་འཕྲེང་བ་རྩོམ་པར་མཛད”[9]པ་ལས་ཆོས་ཀྱི་རྣམ་གྲངས་ཀྱི་དཀར་ཆག་དངོས་ནི་གསུང་རབ་རིན་པོ་ཆེའི་མཛོད་ལས་བྱུང་བའི་དཀར་ཆག་ལས་བསྟན་བཅོས་སྐོར་གྱི་དཀར་ཆག་ལ་རྨང་གཞི་བྱས་པའམ་ཡང་ན་དེ་དང་ཆ་མཚུངས་པ་ཞིག་ཡིན་པ་སྨྲ་མི་དགོས་ཤིང༌། བསྟན་འགྱུར་འདི་དང་དེ་བཞིན་བསྟན་འགྱུར་དཀར་ཆག་ཡིད་བཞིན་ནོར་བུའི་དབང་གི་རྒྱལ་པོའི་འཕྲེང་བ་ཞུ་བ་ནི་བོད་ཀྱི་བསྟན་འགྱུར་སྐོར་གྱི་མ་དཔེ་དང་དཀར་ཆག་རྩེ་གྲས་དེ་ཡིན་པ་ནི། སྐབས་དེའི་ཏཱའི་སི་ཏུ་བྱང་ཆུབ་རྒྱལ་མཚན་གྱིས་བཞེངས་པའི་བསྟན་འགྱུར་ཡང་ཞྭ་ལུ་བསྟན་འགྱུར་དང་དཀར་ཆག་ལ་ཕྱི་མོར་བཟུང་བ་དང༌། སྡེ་སྲིད་སངས་རྒྱས་རྒྱ་མཚོས་བཞེངས་པའི་བསྟན་འགྱུར་ལ་རྒྱལ་དབང་ལྔ་པས་བཀའ་རྩོམ་མཛད་པར་བཀོད་པའི་བསྟན་འགྱུར་དཀར་ཆག་འཇིག་རྟེན་གསུམ་གྱི་བདེ་སྐྱིད་པད་ཚལ་འབྱེད་པའི་ཉིན་བྱེད་ཅེས་པའང་བུ་སྟོན་དཀར་ཆག་ལ་རྨང་གཞི་བྱས་ཡོད་ཅིང༌། དེ་བཞིན་པེ་ཅིང་དུ་བཞེངས་པའི་བསྟན་འགྱུར། སྡེ་དགེ་བསྟན་འགྱུར་དང་དེའི་དཀར་ཆག སྡེ་བསྟན་དང་མཐུན་པའི་ཅོ་ནེའི་བསྟན་འགྱུར་སོགས་ཀྱང་ཞྭ་ལུ་བསྟན་འགྱུར་དང་དེའི་དཀར་ཆག་བུ་སྟོན་རིན་ཆེན་གྲུབ་ཀྱིས་མཛད་པ་ཉིད་ལ་ཚད་མར་བྱས་ཡོད་པ་མཁས་པས་གསུངས་སོ།།
        པཎ་ཆེན་སྐུ་ཕྲེང་ལྔ་པ་བློ་བཟང་ཡེ་ཤེས་མཆོག་གིས་བཀྲ་ཤིས་ལྷུན་པོར་བསྟན་འགྱུར་བཞེངས་སྐབས“འདི་སྐབས་སྔོན་སྟོན་པ་ཡང་དག་པར་རྫོགས་པའི་སངས་རྒྱས་ཀྱིས་ལུང་བསྟན་པའི་འཕགས་ཡུལ་གྱི་སྐྱེས་ཆེན་དམ་པ་རྣམས་དང༌། གཞན་ཡང་མདོ་སྔགས་ཀྱི་དགོངས་དོན་ཕྲ་རགས་འབྱེད་པ་ལ་མི་ཞུམ་པའི་སྤོབས་པ་བརྙེས་ནས་རྒྱལ་བའི་བཀའི་དགོངས་པ་མཐའ་དག་འཕགས་པའི་ཡུལ་དུ་བཀྲལ་བའི་པཎ་གྲུབ་རྣམས་ཀྱི་གསུང་གངས་ཅན་གྱི་ལྗོངས་འདིར་ལོ་པཎ་རྣམས་ཀྱིས་བསྒྱུར་བ་རྣམས། རྩོད་དུས་ཀྱི་རྒྱལ་བ་གཉིས་པ་ཐམས་ཅད་མཁྱེན་པ་རིན་ཆེན་གྲུབ་ཀྱིས་དག་ཐེར་མཛད་ནས་ཕྱོགས་གཅིག་ཏུ་བསྡུས་པའི་དཀར་ཆག་བཞིན་གསར་དུ་བཞེངས་བར་འདོད་ནས། ཕྱི་མོ་ལས་བུ་ཤོག་ཏུ་ཡི་གེ་སྤྲུལ་པའི་སྐུ་རྣམས་སྤྱན་འདྲེན་པ་ལ་མི་འཁྲུལ་བའི་བློ་བརྟན་ཞིང་གཟུགས་ལེགས་པར་ཐོན་པའི་ཡིག་མཁན་མཁས་པ་རྣམས་བསྡུས་ཏེ་ཚེས་བཅོ་ལྔའི་ཉིན་ནས་མགོ་ཚུགས་པར་བྱས།”[10]ཞེས་གསུངས་པ་ལས་ཀྱང་བུ་སྟོན་དཀར་ཆག་ཉིད་ནི་ཚད་མར་རུང་བ། བོད་ཀྱི་བཀའ་བསྟན་ལོ་རྒྱུས་ཁྲོད་རིན་ཐང་བླ་ལྷག་ཏུ་ལྡན་པ་ཞིག་ཡིན་པ་རྟོ གས་ཐུབ་བོ། །
        མཆན་འགྲེལ།
        [1] ཐུགས་སྲས་དགེ་སློང་སྒྲ་ཚད་པས་མཛད་པའི་ཆོས་རྗེ་ཐམས་ཅད་མཁྱེ ན་པ་བུ་སྟོན་ལོ་ཙཱ་བའི་རྣམ་པར་ཐར་པ་སྙི མ་པའི་མེ་ཏོག བུ་སྟོན་ཆོས་འབྱུང་།[M] ཀྲུང་གོའི་བོད་ཀྱི་ཤེས་རིག་དཔེ་སྐྲུན་ཁང་། 1988ལོ། ཤ342
        [2] ཐུགས་སྲས་དགེ་སློང་སྒྲ་ཚད་པས་མཛད་པའི་ཆོས་རྗེ་ཐམས་ཅད་མཁྱེན་པ་བུ་སྟོ ན་ལོ་ཙཱ་བའི་རྣམ་པར་ཐར་པ་སྙི མ་པའི་མེ་ཏོག བུ་སྟོན་ཆོས་འབྱུང་།[M] ཀྲུང་གོའི་བོད་ཀྱི་ཤེས་རིག་དཔེ་སྐྲུན་ཁང་། 1988ལོ། ཤ344
        [3] བུ་སྟོན་ཆོས་འབྱུང་།[M] ཀྲུང་གོའི་བོད་ཀྱི་ཤེས་རིག་དཔེ་སྐྲུན་ཁང་། 1988ལོ། གཤམ་ནས་ལུང་འདྲེན་བྱ་ཡུལ་པར་གཞི་འདི་རང་ཡིན་པས་ཤོག་ངོས་ཁོ་ན་ལུང་ཚིག་གི་རྗེས་སུ་གུག་རྟགས་ནང་འགོད་རྒྱུ་ཡིན། ཤ314
        [4] མ་ཆུད་པ་ཁྱོན་ཞེ་བཞིའོ།།
        [5] མ་ཚུད་པ་གསུམ་དང་མ་རྙེད་པ་གཉིས།
        [6] དཀར་ཆག་རང་གི་སྡོམ་དུ་དྲིལ་བས་ཉིས་སྟོང་སུམ་བརྒྱ་སུམ་ཅུ་བོད་དུ་འགྱུར་ཞེས་བྱུང་། འདིར་བཀོད་པ་ནི་མ་རྙེད་པའི་མཚན་བྱང་བཀོད་ཡོད་པ་མཐའ་དག་དང་བོད་ཀྱི་མཁས་པས་བརྩམས་པའི་བསྟན་བཅོས་ཉིས་བརྒྱ་མ་ལོངས་ཙམ་གྱི་མཚན་བྱང་བཅས་ཆ་ཚང་དྲིལ་བ་ཡིན་ནོ།།
        [7] བོད་ཀྱི་དཀར་ཆག་རིག་པ་ཞེས་པའི་གསུང་རྩོམ་ཁྲོད་དུ། བོད་ཀྱི་བཀའ་བསྟན་དཀར་ཆག་ཐོག་མ་དཀར་ཆག་འཕང་ཐང་མ་ཡིན་པ་དང་དེའི་རྗེས་སུ། དཀར་ཆག་ལྡན་དཀར་མ། དེའི་རྗེས་སུ་དཀར་ཆག་མཆིམས་ཕུ་མ་བྱུང་བར་གསུངས་འདུག མཁས་དབང་དུང་དཀར་བློ་བཟང་འཕྲིན་ལས་ཀྱི་གསུང་འབུམ་ལས་བོད་ཀྱི་དཀར་ཆག་རིག་པ།[M] མི་རིགས་དཔེ་སྐྲུན་ཁང་། 2004ལོ། ཤ10-11 དེ་བཞིན་དེབ་དམར་མཆན་འགྲེལ་དུ། དཀར་ཆག་ལྡན་དཀར་མ་ནི་དང་པོ་དང་། དེའི་རྗེས་སུ་དཀར་ཆག་མཆིམས་ཕུ་མ་བྱུང་བ་དང་དེའི་རྗེས་སུ་དཀར་ཆག་འཕང་ཐང་མ་བྱུང་བར་གསུངས་འདུག དེབ་ཐེར་དམར་པོའི་མཆན་འགྲེ ལ། [M] མི་རིགས་དཔེ་སྐྲུན་ཁང་། 1981ལོ། ཤ331
        [8] ཏུན་ཧོང་ཡིག་རྙིང་ཁྲོད་དུ་སྤྱོད་འཇུག་ལེའུ་དགུ་མའི་བྲིས་དཔེ་ཨང་རྟགས་ལ། P.T.228དང་། P.T.794IOL Tib j 134Ⅱ IOL Tib j628IOL Tib j 629 IOL Tib j 630བཅས་དྲུག་ཡོད་ཅིང་། དེའི་ཁྲོད་དུ་ཨང་རྟགས་ནི་ IOL Tib j 628ཅུང་ཆ་ཚང་བར་བཞུགས་པའི་བྲིས་དཔེ་རྩ་ཆེན་ཞིག་གོ།
        [9] ཀུན་མཁྱེན་འཇིགས་མེད་དབང་པོ། ཅོ་ནེའི་བསྟན་འགྱུར་དཀར་ཆག [M] ཀན་སུའུ་མི་རིགས་དཔེ་སྐྲུན་ཁང་། 1986ལོ། ཤ441-442
        [10] པཎ་ཆེན་སྐུ་ཕྲེང་རིམ་བྱོན་གྱི་མཛད་རྣམ་ཕྱོགས་སྒྲིག་པོད་གཉིས་པ།[M] བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2015ལོ། ཤ51