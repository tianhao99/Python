ཚྭ་འདམ་ཁུལ་གྱི་ཕྱི་ཕྱོགས་སྒོ་འབྱེད་ལམ་བུའི་གདམ་གསེས་རང་བཞིན་ལ་རགས་ཙམ་དཔྱད་པ།
ནང་དོན་གནད་བསྡུས།  རྩོམ་འདིར་ཚྭ་འདམ་ཁུལ་གྱིས་ཕྱི་ཕྱོགས་སྒོ་འབྱེད་བྱེད་པའི་དགོས་གལ་རང་བཞིན་དང་།  བྱེད་ཕྱོགས་འདི་ཉིད་ལག་བསྟར་རུང་བའི་ཆ་རྐྱེན།  ལམ་བུ་འཚོལ་ཞིབ་བྱེད་སྟངས།  གཞན་ཡང་འཐབ་ཇུས་རང་བཞིན་གྱི་བྱེད་ཕྱོགས་འདི་ལ་མཐོང་ཆེན་དང་ཐག་བཅད་འགྱུར་ལུས་པའི་གནད་དོན་སོགས་ཞིབ་ཕྲའི་ངང་དཔྱད་ཞིབ་བྱས་ཡོད། 
གནད་ཚིག ཚྭ་འདམ།  ཕྱི་ཕྱོགས་སྒོ་འབྱེད།  ལམ་བུ།  
          མཚོ་ནུབ་ཁུལ་ནི་མཚོ་སྔོན་ཞིང་ཆེན་གྱི་འཕེལ་རྒྱས་ས་ཁུལ་གནད་ཆེན་ཞིག་ཡིན་སྟབས།  རྒྱལ་ཁབ་ཀྱི་རྒྱུད་གཅིག་ལམ་གཅིག་གི་གྲོས་གཞི་དང་།  ཞིང་ཆེན་ཡོངས་ཀྱི་སྔོན་འགྲོ་གཅིག་དང་སྤུས་ལེགས་གཉིས་ཀྱི་འཐབ་ཇུས་གཏིང་ཟབ་ངང་སྤེལ་ཏེ་རང་སའི་ཁྱད་ཆོས་གཞིར་བྱས་ཤིང་།  སྤྱི་ཡོངས་ཀྱི་ལྟ་བ་བཟུང་ནས་ཧེ་བག་རྩད་འཚོལ་ཞིབ་གསལ་དང་།  དམིགས་འབེན་གསལ་ཐག་ཆོད་པོས་རང་འགུལ་སྒོས་ཟབ་ཞུགས་བྱས་ནས་མགྱོགས་པོའི་ངང་དུས་སྐབས་གསར་བའི་ཚྭ་འདམ་ཁུལ་གྱི་ཕྱི་ཕྱོགས་སྒོ་འབྱེད་ཀྱི་གནས་བབ་གསར་བ་བསྐྲུན་ཏེ་མཚོ་ནུབ་ཁུལ་གྱི་དཔལ་འབྱོར་སྤྱི་ཚོགས་སྤུས་ལེགས་ངང་འཕེལ་རྒྱས་འགྲོ་བར་སྐུལ་འདེད་གཏོང་རྒྱུ་ནི་ཧ་ཅང་གལ་འགངས་ཅན་དུ་མཐོང་ངོ་། །
          ཚྭ་འདམ་ཁུལ་གྱི་ཕྱི་ཕྱོགས་སྒོ་འབྱེད་ཀྱི་གོམ་སྟབས་ཇེ་མགྱོགས་སུ་གཏོང་དགོས་པའི་དགོས་གལ་རང་བཞིན།
          དང་པོ།  ཚྭ་འདམ་ཁུལ་གྱི་སྒོ་འབྱེད་ནི་མཚོ་ནུབ་ཀྱིས་ངེས་པར་དུ་འགན་ལེན་དགོས་པའི་ཆབ་སྲིད་ཀྱི་འོས་འགན་ཡིན་པ།
          དར་གོས་ཚོང་ལམ་ནི་མི་རབས་ཕྲེང་བརྒྱུད་ནས་ཡོང་བས་རྒྱུད་གཅིག་ལམ་གཅིག་གི་འདབས་འབྲེལ་ས་ཁུལ་རྒྱ་ཆེ་ཞིང་།  རང་བྱུང་གི་ཐོན་ཁུངས་དང་།  གཏེར་རྫས་ཐོན་ཁུངས།  ནུས་ཁུངས་ཐོན་ཁུངས།  ས་ཞིང་ཐོན་ཁུངས་དང་ཡུལ་སྐོར་ཐོན་ཁུངས་བཅས་ཀྱི་ཐོན་ཁུངས་ཕུན་སུམ་ཚོགས་པ་ལྡན་པས་འདི་ལ་དུས་རབས་ཉེར་གཅིག་པའི་འཐབ་ཇུས་ནུས་ཁུངས་དང་ཐོན་ཁུངས་ཀྱི་རྟེན་གཞི་རུ་འབོད།  སྤྱི་ལོ་2013ལོར།  རྒྱུད་གཅིག་ལམ་གཅིག་ཅེས་པའི་རྒྱབ་ཁབ་ཀྱི་འཐབ་ཇུས་འདི་ཉིད་བཏོན་པ་ནས་བཟུང་།  འཕེལ་རྒྱས་ཁྲོད་ནས་འཐུས་ཚང་དང་།  མཉམ་ལས་ཁྲོད་ནས་ནར་སོན་པའི་འཕེལ་རྒྱས་ཀྱི་མདུན་ལྗོངས་ལེགས་པོ་ཞིག་དང་ཡུལ་དུས་ཀྱི་གནས་བབ་ཁོད་ཡངས་ཤིག་མངོན་པ་རེད།  དེ་ལྟ་ན།  མིའི་རིགས་ཀྱི་ལས་དབང་གཅིག་མཐུན་ཚོགས་པ་ཞིག་འགྲུབ་རྒྱུའི་ལག་ལེན་གལ་ཆེན་ཞིག་གོ །  མཚོ་སྔོན་ཞིང་ཆེན་ཨུ་ལྷན་དང་ཞིང་ཆེན་སྲིད་གཞུང་གིས་ཞིང་ཆེན་གྱི་གནས་ཚུལ་ཤེས་རྟོགས་གཏིང་ཟབ་སོང་བའི་རྨང་གཞིའི་སྟེང་ནས་མཚོ་སྔོན་ནི་རྒྱུད་གཅིག་ལམ་གཅིག་གི་འཐབ་ཇུས་བགྲོད་ལམ་དང་།  ཚོང་དོན་ཟོང་འགྲུལ་ལྟེ་བ།  ཐོན་ལས་གལ་ཆེན་དང་མི་རིག་མཛའ་འབྲེལ་གྱི་རྟེན་གཞི་ཞེས་པའི་འཐབ་ཇུས་དམིགས་འབེན་ཞིག་བཏོན་པ་རེད།  མཚོ་ནུབ་ནི་དར་གོས་ཚོང་ལམ་དཔལ་འབྱོར་ས་རྒྱུད་ཀྱི་གནད་ཆེའི་ས་ཆ་ཡིན་ལ།  མཚོ་སྔོན་གྱི་བཟོ་ལས་རྟེན་གཞི་དང་དཔལ་འབྱོར་ཁུལ་ཆེན་པོ་གལ་ཆེན་ཞིག་ཡིན་སྟབས།  ཞིང་ཆེན་ཨུ་ལྷན་དང་ཞིང་ཆེན་སྲིད་གཞུང་གིས་མཚོ་ནུབ་ནི་མཚོ་སྔོན་ཞིང་ཆེན་གྱིས་ལྷོ་ནུབ་ཕྱོགས་སུ་སྒོ་འབྱེད་བྱེད་པའི་མགོ་འཛུགས་ས་དང་ཞིང་ཆེན་ཡོངས་ཀྱི་ཕྱི་ཕྱོགས་སྒོ་འབྱེད་འཐབ་ཇུས་ཀྱི་གཞིར་རྟེན་ཡིན་པའི་གནས་ཚད་གཏན་ཁེལ་དང་བླང་བྱ་བཏོན།  དེའི་རྐྱེན་གྱིས་ཕྱི་ཕྱོགས་སྒོ་འབྱེད་བརྗེ་རེས་དང་།  ཕན་ཚུན་གྱི་མཉམ་འབྲེལ་མཐུན་སྦྱོར་གཏིང་ཟབ་ཏུ་གཏོང་རྒྱུ་ནི་མཚོ་ནུབ་ཁུལ་གྱིས་ཏང་ཀྲུང་དབྱང་རྒྱལ་སྲིད་སྤྱི་ཁྱབ་ཁང་དང་སྤྱི་ཁྱབ་ཧྲུའུ་ཅི་ཞི་ཅིན་ཕིང་མཚོ་སྔོན་དུ་གཟིབས་ཞིབ་ལ་ཕེབས་ནས་བཏོན་པའི་མཛུབ་སྟོན་གལ་ཆེན་དེ་ཉིད་ལག་ལེན་ཏུ་བསྟར་བའི་བྱེད་ཕྱོགས་བརྟན་པོ་ལས་གཞན།  མཚོ་ནུབ་གྱིས་རྒྱལ་ཡོངས་དང་།  ཞིང་ཆེན་ཡོངས་ཀྱི་འཕེལ་རྒྱས་ཁྲོད་ངེས་པར་དུ་འགན་བླངས་ཤིང་ལག་ལེན་དུ་འདེབས་དགོས་པའི་ཆབ་སྲིད་ཀྱི་འོས་འགན་དང་།  རང་སའི་ཁྱད་ཆོས་གཞིར་བྱས་ཤིང་།  སྤྱི་ཡོངས་ཀྱི་ལྟ་བ་བཟུང་ནས་གནས་ཚད་གཏན་ཁེལ་ཡང་དག་ཅིག་དང་།  དམིགས་འབེན་གསལ་ཐག་ཆོད་པོ་ཞིག་གིས་རང་འགུལ་ངང་རྒྱུད་གཅིག་ལམ་གཅིག་གི་འཛུགས་སྐྲུན་ཁྲོད་ཟབ་ཞུགས་བྱས་ནས་མགྱོགས་མྱུར་སྒོས་དུས་སྐབས་གསར་བའི་ཚྭ་འདམ་ཁུལ་གྱི་ཕྱི་ཕྱོགས་སྒོ་འབྱེད་ཀྱི་གནས་བབ་གསར་བ་ཞིག་སྐྲུན་དགོས།
          གཉིས་པ།  རྒྱལ་ཁབ་ཕྱི་ནང་གི་ཁྲོམ་ར་དང་རིང་དུ་བཀྱེད་པའི་གནས་བབ་དེ་ཡིས་ཚྭ་འདམ་ཁུལ་གྱིས་ངེས་པར་དུ་ཕྱི་ཕྱོགས་སྒོ་འབྱེད་བྱེད་དགོས་པ་ཐག་བཅད་པ།
          མང་པོ་གཅིག་ཏུ་བློ་མཐུན་ན། །  ཉམ་ཆུང་གིས་ཀྱང་དོན་ཆེན་འགྲུབ། ། ཅེས་པ་ལྟར།  མཚོ་ནུབ་ནི་ཐོན་ཁུངས་རང་བཞིན་གྱི་ས་ཁུལ་དཔེ་མཚོན་ཅན་དང་།  ཁྲོམ་ར་དང་རིང་དུ་བཀྱེད་པ།  ཐོན་ཁུངས་ཕུན་སུམ་ཚོགས་པ་ལྡན་ན་ཡང་།  ཚན་རྩལ་ཅན་དུ་འགྱུར་ཚད་ཅུང་དམའ་ལ།  མི་གཞུང་རིག་གནས་གཏིང་ཟབ་མོད་ཀྱང་།  རིག་གནས་འབུར་ཐོན་ཅན་དང་།  ཚོང་དོན་ཁག་གི་ཁྱད་ཆོས་འདོན་སྤེལ་གང་ལེགས་བྱེད་མ་ཐུབ་པ།  གཞན་ཡང་བྱེ་ཐང་ཆེན་མོ་དང་།  སྔོ་ཞིང་བསང་བའི་ནམ་མཁའ་དང་ལང་ལོང་གི་སྤྲིན་དཀར་ཡོད་ནའང་།  ས་ཁུལ་ཧྲིལ་བོ་ཡུལ་སྐོར་ཅན་དང་།  མཚོ་ནུབ་ཡོངས་ཀྱི་གཏིང་རིམ་ན་གནས་པའི་དཔག་ཏུ་མེད་པའི་རིན་ཐང་དེ་ཉིད་ཁྱོན་ཡོངས་ནས་གསལ་འདོན་དང་ཤེས་རྟོགས་བྱུང་མེད་པ་རེད།  དེའང་ཡིན་ཏེ།  ཡུལ་ཁོངས་ཤིག་གི་འཕེལ་རྒྱས་ནི་རང་བྱུང་ཆ་རྐྱེན་དང་།  ས་ཁམས་གནས་ཚུལ།  ཐོན་ཁུངས་རྒྱུ་སྤུས་དང་ཁྲོམ་ར་སོགས་རྒྱུ་རྐྱེན་མང་དག་ཅིག་གིས་ཤུགས་རྐྱེན་དང་ཚོད་འཛིན་ཐེབས་པས་ན།  མཚོ་ནུབ་ཁུལ་ཡང་དེ་ལས་མ་འདས་པས་རྒྱལ་ཡོངས་ཀྱི་སྐམ་སའི་ནང་ལོགས་ཀྱི་མཚོ་རྒྱུད་ས་ཁུལ་ཁག་དང་འཕྲེད་ཀྱིས་བསྡུར་ཚེ།  ཐུན་མོང་མ་ཡིན་པའི་ཐོན་ཁུངས་རྒྱུ་སྤུས་ནི་ལེགས་ཆར་བརྩི་རུང་མོད།  ཁྲོམ་ར་དང་རིང་དུ་བཀྱེད་པ་ནི་འཕེལ་རྒྱས་ཀྱི་ལམ་བུའི་ནང་གི་ཆེས་ཆེ་བའི་ཞན་ཆ་རུ་གྱུར་འདུག མཚོ་ནུབ་ཁུལ་གྱི་ཚྭ་མཚོའི་རྫས་འགྱུར་བཟོ་ལས་དང་།  རྡོ་སྣུམ་གྱི་རྫས་འགྱུར་བཟོ་ལས།  རྡོ་སོལ་གྱི་རྫས་འགྱུར་བཟོ་ལས།  ལྕགས་རིགས་བཞུ་སྦྱང་།  ནུས་ཁུངས་གསར་བ།  རྒྱུ་ཆ་གསར་བ།  ཁྱད་ཆོས་ལྡན་པའི་སྐྱེ་དངོས་སོགས་ལེགས་ཆ་ཅན་གྱི་ཐོན་ལས་ཀྱི་ཐོན་རྫས་དེའི་ཁྲོམ་ར་དག་ནི་གཙོ་བོ་ཁུལ་དང་ཞིང་ཆེན་ཕྱི་ལོགས་སུ་ཡོད་པས།  ཚད་མཐོན་པོའི་ཕྱི་ཕྱོགས་རྒྱབ་རྟེན་ཅན་གྱི་དཔལ་འབྱོར་ལ་གཏོགས་པ་རེད།  འདི་ལས་མཚོ་ནུབ་ཀྱི་དཔལ་འབྱོར་སྤུས་མཐོ་སྒོས་འཕེལ་རྒྱས་འགྲོ་ཞིང་།  སྒྲིག་གཞི་ལེགས་སྒྲིག་ཇེ་མགྱོགས།  ཐོན་ནུས་སྤོ་སྒྱུར།  འགུལ་ནུས་བརྗེ་སྒྱུར་བཅས་སྐུལ་འདེད་གཏོང་བ་ལ།  རྒྱལ་སྤྱི་དང་རྒྱལ་ནང་གི་ཁྲོམ་རའི་དཔུང་རོགསོ་ལ་ངེས་པར་དུ་བརྟེན་དགོས་ཤིང་།  སྒོ་འབྱེད་གཉིས་ཕན་དང་།  གཅིག་ཕན་གཅིག་གྲོགས་ཀྱི་རྨང་གཞིའི་སྟེང་།  རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ཐོན་ལས་ཉེ་མཚུངས་ཅན་གྱི་ས་ཁུལ་ཁག་བར་ལ་འབྲེལ་འདྲིས་གཏིང་ཟབ་དང་མཉམ་ལས་དངོས་གཉེར་ཅན་གྱི་རྣམ་པ་ཞིག་འགྲུབ་པར་བྱེད་དགོས།
          གསུམ་པ། ཚན་རྩལ་བུམ་འགག་དོག་པས་ཚྭ་འདམ་ཁུལ་གྱིས་ངེས་པར་དུ་སྔོན་ཐོན་ལག་རྩལ་དང་ཚད་མཐོའི་ཚན་རྩལ་འཇོན་མི་ནང་འདྲེན་བྱེད་དགོས་པ།
          ཚྭ་འདམ་ཁུལ་གྱི་གསར་སྤེལ་འཛུགས་སྐྲུན་ལོ་རྒྱུས་ལ་ཕྱིར་ལྟ་བྱེད་དུས།  ལོ་ངོ་བཅུ་ལྷག་གི་འཕེལ་རྒྱས་བརྒྱུད་ནས་ད་ལྟ་ལ་ཐུག་གི་བར་དུ།  ང་ཚོས་སྲོལ་རྒྱུན་ཐོན་ཁུངས་ཀྱི་ལེགས་ཆ་བཀོལ་ཏེ་འཕེལ་རྒྱས་དོན་གཉེར་བྱེད་པའི་རགས་ལས་ཅན་གྱི་འཕེལ་རྒྱས་རྣམ་པ་ནི་དཀྱོག་མཚམས་ཤིག་ཏུ་སླེབས་འདུག་ཕྱིར།  སྲོལ་རྒྱུན་གྱི་ཐོན་ལས་རྣམ་པ་གསར་བ་ཞིག་ལ་རིམ་སྤོར་བྱེད་རྒྱུ་ནི་ཁ་ཚ་དགོས་གཏུག་ཅན་དུ་མཐོང་ལ།  དཔལ་འབྱོར་འཁོར་རྒྱུག་གི་འཕེལ་རྒྱས་ལ་ཚན་རྩལ་འདྲེས་ཚད་མྱུར་དུ་ཇེ་མཐོར་ཕྱིན་པ་དང་།  ཐོན་ལས་རྩེ་གྲས་དང་ཟུར་སྣོན་རིན་ཐང་ཅན་གྱི་ཕྱོགས་སུ་གོམ་ཁ་བསྒྱུར་ཞིང་།  ལྷག་དོན།  རྒྱལ་ཁབ་ཀྱི་འཐབ་ཇུས་རང་བཞིན་གྱི་ཐོན་ཁུངས་ཏེ།  ཚྭ་མཚོའི་ཐོན་ཁུངས་ལ་གཏིང་ཟབ་སྒོས་གསར་སྤེལ་བྱེད་དགོས་པ་མ་ཟད་།  ཅཱ་དང་།  མཱེ།  ལིས།  ནཱ།  པིན་སོགས་ཀྱི་ཐོན་ཁུངས་བེད་སྤྱོད་གཏོང་དགོས།  ང་ཚོར་ལག་རྩལ་མང་པོ་འཛོམས་མེད་ལ།  ལག་རྩལ་ཁག་ཅིག་ནི་ཐ་ན་རྒྱལ་ནང་ནས་ཀྱང་སྟོང་ཆའི་གནས་སུ་གྱུར་འདུག་པས་མཚོ་ནུབ་ནི་རྒྱུད་གཅིག་ལམ་གཅིག་གི་འཛུགས་སྐྲུན་ཁྲོད་ཟབ་ཞུགས་བྱེད་རྒྱུ་ཉེ་བར་མཁོ་བ་དང་།  ཨ་རི་དང་།  ཁ་ན་ཌ།  ཨུ་རུ་སུ་དཀར་པོ་སོགས་ཀྱི་རྒྱལ་ཁབ་དག་གིས་ཚྭ་མཚོའི་ཐོན་ཁུངས་ཁྱོན་ཡོངས་ནས་གསར་སྤེལ་བཀོལ་སྤྱོད་བྱེད་ཕྱོགས་ཐད་ཀྱི་སྔོན་ཐོན་ལག་རྩལ་ཧུར་བརྩོན་གྱིས་ནང་འདྲེན་དང་།  རྒྱལ་ཁག་ཕྱི་ནང་གི་མ་དངུལ་དང་།  ལག་རྩལ།  འཇོན་མི་སོགས་ཀྱི་ཐོན་སྐྱེད་རྒྱུ་ཆ་ཡང་རྒྱ་ཁྱབ་ངང་ནང་འདྲེན་བྱས་ཐོག ཚྭ་མཚོའི་ཐོན་ཁུངས་གསར་སྤེལ་གྱི་ལག་རྩལ་བརྗེ་རེས་དང་།   ཐོན་རྫས་ཉོ་ཚོང་དང་ཐོན་ལས་མཉས་སྒྲུབ་བྱེད་པར་སྐུལ་འདེད་བཏང་ཞིང་།  ཐུན་མོང་གིས་ཚྭ་མཚོའི་ཐོན་ཁུངས་གསར་སྤེལ་དང་།  ཅཱ་ཚྭ་ཅཱ་ལུད་དང་།  མཱེ་ལིའི་ཐོན་ལས།  ཞུས་ཚྭ་གསོག་ནུས་ལག་རྩལ་ཡར་རྒྱས་དང་ཐོན་ལས་འཕེལ་རྒྱས་བཅས་ལ་སྐུལ་སྤེལ་བྱེད་བཞིན།  ཀྲུང་གོ་དང་ཐ་ན་འཛམ་གླིང་ཐོག་ཤུགས་རྐྱེན་ཆེས་ཆེ་བའི་ཚྭ་མཚོའིཐོན་ཁུངས་ཁྱོན་ཡོངས་ནས་བེད་སྤྱོད་བྱེད་པའི་འདུས་འཛོམས་ཤིག་མགྱོགས་མྱུར་སྒོས་འཛུགས་སྐྲུན་བྱེད་དགོས་པ་རེད།
          བཞི་བ།  ལས་བྱེད་མང་ཚོགས་ཀྱི་བསམ་བློ་བཅིངས་འགྲོལ་གྱི་འདུ་ཤེས་སད་རྟོགས་སྐུལ་འདེད་གཏོང་བར་ཕྱི་ཕྱོགས་སྒོ་འབྱེད་རྒྱ་ཆེར་སྤེལ་དགོས་པ།
          བསམ་བློ་ནི་ལག་ལེན་གྱི་སྣེ་འཁྲིད་ཡིན་ཞིང་།  བསམ་བློ་བཏང་འཛིན་ཐུབ་ན་ནི་འཕེལ་རྒྱས་ལ་ཤུགས་རྐྱེན་ཐེབས་པའི་མཛོ་མོའི་སྣ་ཐག་ཟིན་པ་དང་འདྲའོ། །  མཚོ་ནུབ་ནི་གནས་སྤོ་རང་བཞིན་གྱི་ས་ཁུལ་དཔེ་མཚོན་ཅན་ཞིག་ཡིན་ལ།  ལས་བྱེད་མང་ཚོགས་ནི་ཕྱོགས་བཞི་མཚམས་བརྒྱད་ནས་ཡོང་བ་དང་།  བསམ་བློ་ནི་ལྟོས་བཅས་ཀྱིས་དཀྱེལ་ཡངས་སུ་མཐོང་མོད།  ཡིན་ནའང་འཕེལ་རྒྱས་གསར་བའི་འདུ་ཤེས་ཀྱིས་སྤུས་ཚད་མཐོན་པོའི་འཕེལ་རྒྱས་སྐུལ་སྤེལ་དང་གོ་ལ་ཅན་ཉིན་བཞིན་གཏིང་ཟབ་ཏུ་འགྲོ་བ་ལག་ལེན་དོན་འཁྱོལ་བྱུང་བའི་དུས་རབས་ཀྱི་གནས་བབ་འོག ང་ཚོས་ཧུར་ཐག་གིས་རྒྱལ་ཁབ་ཀྱི་འཐབ་ཇུས་ཁྲོད་ཟབ་ཞུགས་བྱས་ཤིང་།  སྒོར་དུང་ཕྱུར་སྟོང་གི་ལིས་ཐོན་ལས་འདུས་འཛོམས་དང་།  སྒོར་དུང་ཕྱུར་སྟོང་གི་རྒྱུ་ཆ་གསར་བའི་ཐོན་ལས་འདུས་འཛོམས།  སྟོང་ཝ་ཁྲི་སྟོང་གི་ནུས་ཁུངས་གསར་བའི་ཐོན་ལས་འདུས་འཛོམས།  ཏུན་ཁྲི་ཆིག་སྟོང་གི་མ་བཅོས་རྡོ་སྣུམ་གསོག་འཇོག་དང་སྣུམ་རླངས་རྫས་འགྱུར་གྱི་ཐོན་ལས་འདུས་འཛོམས།  སྒོར་དུང་ཕྱུར་སྟོང་གི་ཁྱད་ཆོས་ལྡན་པའི་སྐྱེ་དངོས་ཐོན་ལས་ཀྱི་འདུས་འཛོམས་བཅས་ནི་འཐབ་ཇུས་རང་བཞིན་གྱི་ཐོན་ལས་ཡིན་ལ།  མགྱོགས་མྱུར་ངང་སྐུལ་འདེད་གཏོང་བཞིན་པའི་ཀྲུང་གོའི་ནུབ་རྒྱུད་(ཚྭ་འདམ་ཁུལ)ཀྱི་ལྗང་མདོག་ཅན་གྱི་གནམ་གྲུ་ཕྱིར་བསྡུ་ལྟེ་གནས་དང་།  ཀོང་ཧྥུ་སྔོན་བསྐྱོད་པའི་རྟེན་གཞི།  ཐའོ་རྒྱུ་ཞུས་ཚྭ་ཕུང་བོའི་ཉིང་ནུས་མ་ལག ཀྲུང་གོའི་གཟའ་མིག་དམར་གྱི་ལད་ཟློས་རྟེན་གཞི་སོགས་ཀྱི་ལས་གཞི་ཁག་ནི་སྒོར་དུང་ཕྱུར་བརྒྱ་ཡན་གྱི་ལས་གཞི་ཆེ་ཁག་རྐྱང་རེད།  གལ་སྲིད་ང་ཚོ་གྲིབ་མ་རང་སྒྲིབ་དང་།  རྙིང་ཞེན་བག་འཁུམས་ངང་བསམ་བློ་གསར་བ་དང་།   འདུ་ཤེས་གསར་བ།  བསམ་གཞིག་གསར་བ་གང་ཡང་མེད་པར་ལུས་ཚེ།  མཚོ་ནུབ་ཀྱི་རྒྱུན་རིང་འཕེལ་རྒྱས་དང་འབྲེལ་བའི་ཐོན་ལས་དང་ལས་གཞི་ཚང་མ་ནི་མངོན་འགྱུར་བྱུང་དཀའ་ལ།  རྣམ་པ་གསར་བའི་འཕེལ་རྒྱས་སྐུལ་འདེད་གཏོང་བར་གཞོག་འདེགས་དང་སྒུལ་ཤུགས་ཉམས་ཞན་དུ་འགྲོ་བ་རེད།  དེའི་རྐྱེན་གྱིས་ང་ཚོས་ངེས་པར་དུ་ཞི་ཅིན་ཕིང་གི་དུས་སྐབས་གསར་བའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་བསམ་བློའི་ལྟ་བ་སེམས་ལ་ངེས་ནས་རྒྱུད་གཅིག་ལམ་གཅིག་གི་འཛུགས་སྐྲུན་ཁྲོད་གཏིང་ཟབ་ངང་ཞུགས་ཤིང་།  རྒྱུན་ཆད་མེད་པར་ཕྱི་ཕྱོགས་སྒོ་འབྱེད་རྒྱ་ཆེར་སྤེལ་ནས་ཧུར་ཐག་གིས་རྒྱལ་ཁབ་ཕྱི་ནང་གི་སྔོན་ཐོན་འདུ་ཤེས་དང་།  སྔོན་ཐོན་ལག་རྩལ།  རྒྱུད་སྤུས་ཚད་མཐོ་ཅན་གྱི་འཇོན་མི་ནང་འདྲེན།  གཞན་ཡང་ལས་བྱེད་མང་ཚོགས་ཀྱི་བསམ་བློ་ཡང་བསྐྱར་བཅིངས་འགྲོལ་དང་།  འདུ་ཤེས་སླར་ཡང་འཕོ་འགྱུར་འབྱུང་བར་སྐུལ་འདེད་བཏང་ནས་མཚོ་ནུབ་ཀྱི་འཕེལ་རྒྱས་སྤུས་ལེགས་ཅན་ལ་སྒུལ་ཤུགས་སྟོབས་ཆེན་སྦྱིན་དགོས་པ་རེད།
          ཚྭ་འདམ་ཁུལ་གྱི་སྒོ་འབྱེད་ལག་བསྟར་བྱས་འཐུས་ཀྱི་ཆ་རྐྱེན་དཔྱད་ཞིབ།
          དང་པོ།  མཚོ་ནུབ་ནི་གནའ་བོའི་དར་གོས་ཚོང་ལམ་མཚོ་སྔོན་ས་ཁུལ་གྱི་བགྲོད་ལམ་གཙོ་གྲས་ཤིག་ཡིན་པས་ཕྱི་ཕྱོགས་སྒོ་འབྱེད་ཀྱི་ལོ་རྒྱུས་གཏིང་ཟབ་མོ་ཡོད།
          རིག་གནས་ཀྱིས་ལོ་རྒྱུས་རྒྱུན་ལ་ཉར་ཞིང་།  ཤེས་རིག་གིས་མ་འོངས་ལམ་སྟོན་བྱེད།  ལོ་རྒྱུས་ཀྱི་གླེགས་བམ་ཀློག་དུས་གནའ་བོའི་དར་གོས་ཚོང་ལམ་ནི་མཚོ་སྔོན་བརྒྱུད་ཅིང་།  མཚོ་སྔོན་བགྲོད་ལམ་ཞེས་པ་གྲུབ་པས་དར་གོས་ཚོང་ལམ་ལྷོ་མ་ཞེས་ཀྱང་འབོད་ལ།  དར་གོས་ཚོང་ལམ་གྱི་ཆེས་གྲ་རྒྱས་ཕུན་སུམ་ཚོགས་པའི་བགྲོད་ལམ་གྱི་ཡ་གྱལ་ཞིག་ཏུ་བརྩིའོ། །  མཚོ་སྔོན་བགྲོད་ལམ་ནི་ལམ་ཁག་གསུམ་དུ་བགོས་ཤིང་།  བྱང་ལམ་ནི་ཟི་ལིང་བརྒྱུད་དེ་ནུབ་བྱང་ལ་ཕྱོགས་པ་དང་།  རྟ་ཐང་ཆུ་བོ་བརྒལ་ཏེ་མདོ་ལ་རིང་མོ་ནས་ཀན་སུའུ་ལ་ཐོན་པ་རེད།  དབུས་ལམ་ནི་ཟི་ལིང་ནས་མཚོ་སྔོན་པོའི་བྱང་ངོགས་བརྒྱུད་དེ་པུའུ་ཧཱ་ཆུ་བོའི་རྒྱུན་དང་འགྲོགས་ནས་ཚྭ་འདམ་གཤོང་སའི་བྱང་སྣེ་ནས་དིང་གི་ཚྭ་འདམ་ས་ཁུལ་ཆེ་བར་འབྱོར་བ་རེད།  མ་ཟད་རྟ་བོ་གཞོང་མཚོ་མོ་དང་།  ཐའེ་ཅིའར་མཚོ་མོའི་ཤར་ནུབ།  ནུབ་བྱང་དུ་ཨར་ཅིན་རི་བོ་དང་རྨ་ནུབ་བགྲོད་ལམ་གྱི་འདྲེས་མཚམས་སུ་ཤིན་ཅང་གི་ཧྲན་ཧྲིན་ལ་ཐོན་པ་རེད།  དེ་བཞིན་དུ་ལྷོ་ལམ་ནི་ཟི་ལིང་ནས་སྟོང་སྐོར་བརྒྱུད་ཅིང་ཉི་ཟླ་རི་བོ་བརྒལ་ཏེ་མཚོ་སྔོན་པོའི་ལྷོ་ངོགས་ནས་ཚྭ་འདམ་གཤོང་སའི་ལྷོ་སྣེ་དང་།  དེ་ནའ་ལྷོ་ནུབ་ཏུ་ཕྱོགས་ཚེ་དིང་གི་དུར་ལམ་དང་།  ཤང་སྡེ།  ནའོ་མོ་ཧོང་།  གོར་མོའི་ནུབ་ངོས་ཀྱི་མང་ཡཱ་བརྒྱུད་ཞིན་ཅང་གི་རའོ་ཆཱང་བར་དུ་ཐོན་པ་རེད།  དབུས་ལམ་དང་ལྷོ་ལམ་ཐུན་མོང་གིས་ཚྭ་འདམ་ས་ཁུལ་འཕྲེད་ཀྱིས་བཅད་པ་སྟེ།  གོང་མ་ཧན་ཝུའུ་ཏིའི་སྐབས་ཀྱི་ཀྲང་ཆན་ཐེངས་དང་པོར་ནུབ་ཡུལ་དུ་ཕོ་ཉར་བསྐྱོད་དུས་ཀྱང་ཚྭ་འདམ་གཤོང་སའི་བགྲོད་ལམ་ནས་སླར་ལོག་པ་རེད།  དེ་བས་གནའ་ནས་བཟུང་སྟེ་ཚྭ་འདམ་ཁུལ་ནི་ཤར་གྱི་དབུས་རྒྱུད་དང་།  ནུབ་ཀྱི་ཡ་གླིང་དབུས་མ་དང་ནུབ་མ།  ཡོ་རོབ་གླིང་དང་ཧྥེ་གླིང་སོགས་ཀྱི་རྒྱལ་ཁབ་ཁག་དང་འབྲེལ་ལམ་གཙོ་བོ་བྱེད་སར་གྱུར་བ་ལས་གཞན།  ཁྱད་པར་དུ་རྨ་ནུབ་དོག་ལམ་ཁུལ་ནས་ཟིང་འཁྲུག་ལངས་སྐབས།  མཚོ་སྔོན་བགྲོད་ལམ་གྱིས་ནུས་པ་བླ་ལྷག་གིས་ཐོན་པ་རེད།  ཡིན་ནའང་དིང་གི་དུར་ལམ་དང་།  གཏེར་ལེན་ཁ།  གོར་མོ།  མང་ཡཱ་སོགས་ཀྱི་མཁར་གྲོང་དག་ནི།  དར་གོས་ཚོང་ལམ་དཔལ་འབྱོར་ས་རྒྱུད་ཀྱི་སླུངས་ཚང་གལ་ཆེན་དང་གནད་ཆེའི་ས་ཆ་ཡིན་པས་འོད་སྟོང་འབར་ཞིང་དར་རྒྱས་ཆེ་བའི་རྣམ་པ་གསར་བ་ཞིག་འབྲི་བར་མུ་མཐུད་ནས་འབད་དགོས་པ་རེད།  དེའི་རྐྱེན་གྱིས་རྒྱུད་གཅིག་ལམ་གཅིག་གི་འཛུགས་སྐྲུན་ཁྲོད་ཟབ་ཞུགས་བྱེད་རྒྱུ་དེ་མཚོ་ནུབ་ལ་ལོ་རྒྱུས་གཏིང་ཟབ་དང་།  མི་རིགས་རིག་གནས་ཕུན་སུམ་ཚོགས་པ་ཞིག་ལྡན་པས་ཕྱོགས་མང་པོ་ནས་སྒོ་འབྱེད་རྒྱ་ཆེར་སྤེལ་ཞིང་།  མཐོང་སྣེ་དུ་མ་ནས་མཉམ་ལས་གཏིང་ཟབ་ཅན་དུ་གཏོང་བའི་ཐད་ལ།  རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་བར་འབྲེལ་འདྲིས་དང་།  ཐུན་མོང་ཐོག་འཕེལ་རྒྱས་འགྲོ་བའི་ཕྱོགས་ལ་ཐུན་མོང་མ་ཡིན་པའི་དགེ་མཚན་ལྡན་ནོ། །
          གཉིས་པ།  མཚོ་ནུབ་ནི་བོད་ལྗོངས་བརྟན་བརླིང་དང་།  ཤིན་ཅང་སྲ་བརྟན།  ཀན་སུའུ་བརྒྱུད་མཐུད།  སི་ཁྲོན་འདབས་འབྲེལ་བཅས་ཀྱི་འཐབ་ཇུས་གནས་བབ་གལ་ཆེན་གྱིས་ཕྱི་ཕྱོགས་སྒོ་འབྱེད་ཀྱི་ལེགས་ཆ་འབུར་ཐོན་བླ་ལྷག་ཏུ་གྱུར།
          མཚོ་ནུབ་ས་ཁུལ་ནི་མཚོ་སྔོན་དང་།  ཀན་སུའུ།  ཤིན་ཅང་།  སི་ཁྲོན་བཅས་ཞིང་ཆེན་བཞི་དང་འདབས་འབྲེལ་དུ་གནས་པའི་ས་ཁུལ་ལྟེ་བ་ཡིན་ལ།  ཕྱི་ཕྱོགས་སྒོ་འབྱེད་ཀྱི་མདུན་ལམ་ཁྱད་དུ་འཕགས་པ་ཞིག་ལྡན་པ་སྟེ།  ཤར་དུ་ཞིང་ཆེན་ལྟེ་བ་ཟི་ལིང་དང་།  ལན་ཟི་དཔལ་འབྱོར་ས་ཁུལ་ནང་ཧུར་བརྩོན་གྱིས་ཟབ་ཞུགས་བྱས་ཤིང་།  དུར་ལམ་ཤང་སྡེ་ནས་རྟ་ཐང་དང་གོར་མོ།  དེ་ནས་ཁྲིན་འདུ་ལྕགས་ལམ་གྱི་འཆར་འགོད་འཛུགས་སྐྲུན་དཀྱིལ་སྙིང་དུ་བཟུང་ནས་ཁྲིན་ཡུས་དཔལ་འབྱོར་ས་ཁུལ་དང་འབྲེལ་ལམ་འཛུགས་དགོས་པ་དང་།  ཞར་ལ་ཀྲེ་ཅང་གི་རིགས་མཐུན་རོགས་སྐྱོར་སྟེགས་བུའི་ནུས་ཤུགས་བཀོལ་ནས་འབྲི་ཆུའི་དཔལ་འབྱོར་ཁུལ་ཁྲོད་ཧུར་ཐག་གིས་ཟབ་ཞུགས་བྱེད་དགོས།  ལྷོ་རུ་མཚོ་ནུབ་ཁུལ་གྱི་གོར་མོ་གྲོང་ཁྱེར་ནི་བོད་ལྗོངས་སུ་འགྲོ་འོང་བྱེད་པའི་གྲུ་ཁ་ལྟ་བུ་ཡིན་པས་མཚོ་བོད་གཞུང་ལམ་དང་མཚོ་བོད་ལྕགས་ལམ་ལ་བརྟེན་ཏེ་བོད་ལྗོངས་ནས་བལ་བོད་དང་།  རྒྱ་གར་སོགས་ཡ་གླིང་ལྷོ་མའི་རྒྱལ་ཁབ་ཁག་གི་སྒོ་འབྱེད་བགྲོད་ལམ་ཆེན་མོ་གསར་འབྱེད་བྱེེད་བཞིན།  གོར་མོ་ནས་ཏ་ལིས་བར་གྱི་ལྕགས་ལམ་འཆར་འགོད་འཛུགས་སྐྲུན་ལྟེ་བར་བཟུང་ནས་བྷང་ག་ལ་དང་།  ཀྲུང་གོ རྒྱ་གར།  འབར་མ་བཅས་ཀྱི་དཔལ་འབྱོར་ཁྱམས་རའི་ཁྲོད་ཞུགས་དགོས།  དེ་ནས་བྱང་དུ་ནི་ཚྭ་འདམ་ནས་རྨ་ནུབ་དོག་ལམ་གྱི་གཞུང་ལམ་དང་།  མི་འགྱང་བར་བསྐྲུན་འཆར་ཡོད་པའི་གོར་ཏུན་ལྕགས་ལམ་ལ་བརྟེན་ཏེ་ཏུན་ཧོང་བྱང་ཕྱོགས་སྟོད་ཀྱི་ཤིན་ཅང་དང་ཧོར་གོ་སི་གྲུ་ཁ་བརྒྱུད་ནས་ཡོ་རོབ་བྱང་མའི་བར་གྱི་བགྲོད་ལམ་ཞིག་གཏོད་པ་དང་།  རྨ་ནུབ་དོག་ལམ་གྱིས་ཀྲུང་གོ་དང་ཕྱི་སོག་བར་གྱི་བགྲོད་ལམ་འབྲེལ་མཐུད་བྱས་ཐུབ་པ་བྱུང་།  དེ་ལྟར་ཤར་ལྷོ་ནུབ་བྱང་གི་བགྲོད་ལམ་བཞི་བོར་བརྟེན་ནས་ཤར་དུ་ཁྲོན་ཡུས་ནས་འབྲི་ཆུར་ཞུགས་པར་འབྲེལ་མཐུད་དང་།  ནུབ་ནས་ཤིན་ཅང་བརྒྱུད་དེ་ཡ་གླིང་དབུས་མར་འབྲེལ་ལམ་བཙུགས་པ།  ལྷོ་རུ་བོད་ལྗོངས་ནས་ཡ་གླིང་ལྷོ་མའི་བར་དང་།  བྱང་དུ་ཀན་སུའུ་དང་ཉེ་འབྲེལ་དུ་གནས་པའི་ནང་སོག་ས་ཆའི་ཕྱི་ཕྱོགས་སྒོ་འབྱེད་ཀྱི་རྣམ་པ་གསར་བ་ཁག་གྲུབ་པར་བརྟེན།  མཚོ་བྱང་གིས་རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་ཁག་བར་གྱི་མཉམ་ལས་སྒོ་འབྱེད་ཀྱི་ཐུན་མོང་གི་ཆ་དང་།  ཁ་གསབ་ཀྱི་ཆ།  མཉམ་འདྲེས་ཀྱི་ཆ་བཅས་ལ་ཞིབ་འཇུག་དང་ཁྱད་ནུས་འདོན་སྤེལ་གང་ལེགས་ཐུབ་ཚེ།  སྒོ་འབྱེད་འཕེལ་རྒྱས་ལ་སྔ་ན་མེད་པའི་གོ་སྐབས་དང་ཆ་རྐྱེན་མང་དག་ཅིག་བསྐྲུན་ཐུབ།
          གསུམ་པ།  མཚོ་ནུབ་ཀྱི་ཐོན་ཁུངས་སྣ་འདུས་ཅན་གྱི་ཐོན་ལས་དབྱར་མཚོ་བཞིན་རྒྱས་པས་ཕྱི་ཕྱོགས་སྒོ་འབྱེད་ཀྱི་དངོས་པོའི་ཆ་རྐྱེན་ཅུང་འཛོམ་པོ་ཡིན་པ།
          ནོར་གཞུང་ཞེས་སུ་གྲགས་པའི་ཚྭ་འདམ་གཤོང་ས་ནས་གཏེར་རྫས་རིགས་114ལྷག་གསར་རྙེད་བྱུང་ཞིང་།  ཐོན་ཁུངས་སོ་སོའི་རིན་ཐང་ཚད་གཞི་ནི་དིང་གི་ཁྲོམ་རའི་གོང་ཚད་ལྟར་བརྩིས་ན་སྒོར་དུང་ཕྱུར་158ལ་ཉེ་བ་དང་།  དེའི་ཁྲོད་ཀྱི་ཅཱ་དང་།  ནཱ།  མཱེ།  ལིས།  རྡོ་བལ།  ཟེ་ཚྭ་སོགས་ཀྱི་ཐོན་ཁུངས་བསགས་འབོར་ནི་རྒྱལ་ཡོངས་ཀྱི་མདུན་གྲལ་ལ་སླེབས་འདུག ལྷག་དོན།  ཅཱ་ཚྭའི་བསགས་འབོར་ཚད་ནི་ཏུན་དུང་ཕྱུར་11དང་།  ཅཱ་ལུད་ཐོན་རྫས་ནི་རྒྱལ་ཡོངས་ཀྱི་ཅཱ་ལུས་ཐོན་ཚད་ཁྲོད་90%ཡན་ཟིན་པ།  ལིས་ཐོན་ཁུངས་བསགས་འབོར་ཚད་ཀྱིས་ཀྱང་རྒྱལ་ཡོངས་ཀྱི་83%ཟིན་པ་ཙམ་དུ་མ་ཟད།  འཛམ་གླིང་གི་60%ཟིན་པ་དང་།  ཚྭ་མཚོའི་ལིས་གཞི་རྒྱུ་བསྔོག་ཚད་ནི་འཛམ་གླིང་གི་ཨང་དང་པོར་གྱུར་འདུག མཚོ་ནུབ་ནི་རྒྱལ་ཡོངས་ནས་མཚོ་བོད་མཐོ་སྒང་གི་མི་རིགས་གྲངས་ཉུང་ས་ཁུལ་གྱི་དཔལ་འབྱོར་འཁོར་རྒྱུག་ཚོད་ལྟའི་གནས་གཞི་གཅིག་པུ་དེ་ཡིན་པས་ལོ་མང་པོའི་འཕེལ་རྒྱས་བརྒྱུད།  ཚྭ་མཚོའི་རྫས་འགྱུར་བཟོ་ལས་དང་།  སྣུམ་རླངས་རྫས་འགྱུར་བཟོ་ལས།  རྡོ་སོལ་རྫས་འགྱུར་བཟོ་ལས།  ལྕགས་རིགས་བཞུ་སྦྱང་བཅས་སྲོལ་རྒྱུན་གྱི་ཐོན་ལས་བཞི་དང་།  ནུས་ཁུངས་གསར་བ་དང་།  རྒྱུ་ཆ་གསར་བ།  ཁྱད་ཆོས་ཅན་གྱི་སྐྱེ་དངོས།  རིག་གནས་ལྗོངས་རྒྱུ་བཅས་གསར་དར་གྱི་ཐོན་ལས་བཞི།  གཞན་ད་དུང་བཟོ་ལས་ཐོན་རྫས་ལ་རིགས་125ལྷག་ཡོད་ཅིང་།  ཁིལ་ཅཱ་རྫས་ཀྱིས་གཙོས་པའི་ཅཱ་རིགས་ཐོན་ཚད་ནི་ཏུན་ཁྲི་སྟོང་ལས་བརྒལ་བ་དང་།  ནཱ་བེད་སྤྱད་པའི་མ་བཅོས་ཚྭ་རིགས་དང་བུལ་ཏོག་རིགས་ཀྱི་ཐོན་ཚད་ཀྱང་ཏུན་ཁྲི་སྟོང་ལ་ཉེ་བ།  ནུས་ཁུངས་གསར་བའི་སྒྲིག་སྦྱོར་གློག་ཁུངས་ནས་བཏོན་པའི་གློག་ཤུགས་སྡོམ་གྲངས་ནི་སྟོང་ཝ་ཁྲི་སྟོང་ལ་ཐོན་པ།  དེ་བཞིན་དུ་ཁྱད་ཆོས་ཅན་གྱི་ཞིང་འབྲོག་ལས་རིགས་བྱ་འཕུར་བ་ལྟར་གོང་དུ་འཕེལ་ཞིང་།  ཁྱད་པར་དུ་མཐོ་སྒང་གི་སྐྱེ་ལྡན་འཕང་འབྲས་དང་།  ལི་གྲོ་ནི་རྒྱལ་ཡོངས་ནས་ཀྱང་ཁྱད་དུ་འཕགས་པ་འདི་ཉིད་ཁོ་ནའོ། །  ཚྭ་འདམ་གཤོང་ས་ནི་རྒྱལ་ཡོངས་ཀྱི་ཆེས་ཆེ་བའི་ཅཱ་ལུད་ཐོན་ལས་རྟེན་གཞི་དང་།  རྒྱལ་ཁབ་ཀྱི་བུལ་ཏོག་སྤུས་ལྡན་གྱི་ཐོན་སྐྱེད་རྟེན་གཞི།  ཀྲུང་གོའི་སྐས་སའི་ཐོག་གི་གཙོ་ཤུགས་བཞིའི་ཁྲོད་ཀྱི་རླངས་ཞིང་།  རྒྱལ་ཡོངས་ཀྱི་ཀོང་ཧྥུ་གློག་འདོན་རྟེན་གཞི་གལ་ཆེན།  ཀྲུང་གོའི་སྐྱེ་ལྡན་འཕང་འབྲས་ཀྱི་འདེབས་འཛུགས་རྒྱ་ཁྱོན་ཆེས་ཆེ་བའི་ས་ཁུལ་ཏེ།  ལོ་རེར་ཡོ་རོབ་མནའ་མཐུན་གྱིས་ཁས་ལེན་ཐོབ་པའི་འཕང་འབྲས་ཕྱིར་གཏོང་གྲངས་འབོར་ནི་ཀྲུང་གོའི་མདུན་གྲལ་དུ་སླེབས་པ་རེད།  འདི་དག་ཐམས་ཅད་ཀྱིས་མགྱོགས་མྱུར་ངང་ཕྱི་ཕྱོགས་སྒོ་འབྱེད་བྱེད་པར་ལག་ལེན་དུ་གདབ་རུང་བའི་བགྲོད་ལམ་ར་འཕྲོད་ཅིང་།  རྒྱུན་མཐུད་འཕེལ་རྒྱས་སུ་འགྲོ་བའི་རྨང་གཞི་བརྟན་པོ་ཞིག་བསྩལ་བ་རེད།
          བཞི་བ།  མཚོ་ནུབ་དུ་རིག་གནས་སྣ་མང་དང་།  ས་དབྱིབས་ཕུན་སུམ་ཚོགས་པ།  མི་རིགས་མང་པོ་མཉམ་འདུས་ཀྱིས་འཚོ་བ་འདི་ཡིས་ཕྱི་ཕྱོགས་སྒོ་འབྱེད་བྱེད་པར་མཉེན་པའི་སྟོབས་ཤུགས་ཀྱི་མཚན་སྙན་ཅུང་ཟད་ཇེ་ཆེར་ཕྱིན་པ།
          ཚྭ་འདམ་གཤོང་ས་ནི་སློབ་ཆུང་གི་རྒྱ་ཡིག་སློབ་དེབ་ཁྲོད་བཀོད་ཡོད་པས་ཀུན་པོར་རྒྱུས་ཅན་དུ་སོང་ཞིང་།  ནོར་གཞོང་ཞེས་པའི་སྙན་གྲགས་འཛམ་གླིང་དུ་ཁྱབ་པ་རེད།  གཤོང་སའི་ལྷོ་ཕྱོགས་ཀྱི་ཁུ་ནུ་རི་བོ་ནི་འཛམ་གླིང་གི་སྒྲུང་རབས་ཆེན་མོ་གསུམ་ལས་ཀྲུང་གོའི་རིག་གནས་ཀྱི་འབྱུང་ཁུངས་སུ་ངོས་འཛིན་ལ།  བྱང་མཐའི་མདོ་ལ་རིང་མོ་ནི་ཀྲུང་གོའི་བྱང་ཕྱོགས་ཀྱི་ལྟག་ཆུ་གསོག་སྐྱིལ་བྱེད་ས་དང་།  ཨ་ཆེན་གངས་རྒྱབ་ཀྱི་རྒྱལ་ཁབ་རིམ་པའི་རང་བྱུང་སྲུང་སྐྱོབ་ཁུལ་དང་།  ཨར་ཅིན་རི་བོའི་རྒྱལ་ཁབ་རིམ་པའི་རང་བྱུང་སྲུང་སྐྱོབ་ཁུལ་གཉིས་ཀྱི་དབྱེ་མཚམས་ཡིན་ལ།  མངའ་ཁོངས་ཀྱི་སྤྱི་ལེ་གྲུ་བཞི་མ་ཁྲི་32ཀྱི་རི་མཐོ་དང་།  འཁྱག་དར།  གངས་རི།  གྲམ་ཐང་།  བྱེ་ཐང་།  བརླན་ས།  མཚེའུ།  ཡ་ཏན་སོགས་གང་སར་ཡོད་པ་མ་ཟད།  མང་ཤོས་ནི་ཐུན་མོང་མ་ཡིན་པ་རྐྱང་རེད།  དཔེར་ན།  ཀྲུང་གོའི་ས་རྒྱུས་དུས་དེབ་ཏུ་མི་ཚེ་གཅིག་ལ་ངེས་པར་དུ་འགྲོ་དགོས་པའི་ས་ཆ་55ཁྲོད་ཀྱི་ནམ་མཁའི་ཁམས་དང་།  ཟམ་གདན་དང་ཀ་བ་གང་ཡང་མེད་པར་རང་བྱུང་ཚྭ་ཤུན་ལས་གྲུབ་པའི་ཚྭ་ཟམ་ངོ་མཚར་ཅན།   8%ཡན་གྱི་གཞི་རྒྱུ་ནི་གཞི་རྒྱུའི་འཁོར་ཡུན་རེའུ་མིག་ཁྲོད་འཁོད་མེད་པའི་ཕྱི་སྐར་པའི་ཤུལ་དངོས་སོགས་ཡོད་པས་ཚྭ་འདམ་ཁུལ་དུ་ཡུལ་སྐོར་ལྗོངས་རྒྱུའི་གནས་གཞི་དཔེ་མེད་ཡག་པོ་གང་སར་ཡོད་ཅེས་ཀྱང་བརྗོད་ཆོག དེ་དང་མཉམ་དུ་ཡུལ་གྲུ་འདི་རུ་ཁུ་ནུའི་རིག་གནས་དང་།  ནའོ་མོ་ཧོང་རིག་གནས།  འ་ཞའི་རིག་གནས།  རྩྭ་ཐང་རིག་གནས།   རྨོ་འདེབས་རིག་གནས།  ཐུ་བྷོད་རིག་གནས།  སྟོད་སོག་གི་རིག་གནས།  དེང་རབས་ཤེས་རིག་དང་མཉམ་འདྲེས་རིག་གནས་ཕན་ཚུན་གཅིག་གྲོགས་གཅིག་འདེགས་དང་ཤེས་རིག་གི་དྲི་བསུང་ཕྱོགས་བཅུར་མཆེད་ཅིང་།  གནས་འདིར་འཚོ་སྡོད་བྱས་པའི་སོག་པོ་དང་།  བོད།  རྒྱ།  ཧའེ་རིགས་སོགས་ཀྱི་མི་རིགས་33ལྷག་གིས་ཏང་གི་མི་རིགས་སྲིད་ཇུས་ཀྱི་འོད་སྟོང་འབར་བའི་གཟི་དཔལ་ཁྲོད་མི་རིགས་ཕན་ཚུན་བར་འགྲོ་འོང་བརྗེ་རེས་གཅིག་འགྱུར་བྱུང་བ་རེད།  ཚྭ་འདམ་ལྟ་བུའི་ས་གཤིས་ཁོར་ཡུག་ངོ་མཚར་ཅན་དང་ཐུན་མིན་རིག་གནས་ཟུང་འབྲེལ་གང་ལེགས་བྱས་པ་འདི་ནི་ས་ཆ་གཞན་པས་ཅིས་ཀྱང་བསྡུར་ཐབས་མེད་པས་མཚན་སྙན་གྲགས་ཆེ་བའི་ཐོན་ཁུངས་ཁྱད་ཆོས་ཅན་ཞིག་ཏུའང་བརྩི་རུང་ལ།  རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་ཁག་གིས་མི་རིག་བརྗེ་རེས་དང་།  ཐུན་མོང་ཐོག་ཡུལ་སྐོར་ལྗོངས་རྒྱུའི་ལམ་ཐིག་ཆེས་ཡག་ཤོས་ཤིག་བསྐྲུན་པར་ཕན་ཚུན་གྱི་འབྲེལ་འདྲིས་རང་བཞིན་ངེས་ཅན་ལྡན་ནོ། །
          ཚྭ་འདམ་ཁུལ་གྱི་སྒོ་འབྱེད་ལམ་བུ་འཚོལ་ཞིབ་བྱེད་པ།
          དང་པོ།  ཐོན་ཁུངས་ཀྱི་ལེགས་ཆར་བརྟེན་ནས་རྒྱལ་སྤྱིའི་འགྲན་རྩོད་ཀྱི་ནུས་པ་ལྡན་པའི་ཐོན་ལས་ཁྱད་ཆོས་ཅན་སྤེལ་བ།
          ཚྭ་འདམ་ཁུལ་སྒོ་འབྱེད་བྱེད་པ་ཇེ་མགྱོགས་སུ་བཏང་ནས་རྒྱུད་གཅིག་ལམ་གཅིག་གི་གྲོས་གཞི་ཁྲོད་གཏིང་ཟབ་ངང་ཞུགས་པ་ལ།  ངེས་པར་དུ་མཚོ་ནུབ་ཀྱི་ཐོན་ཁུངས་ལེགས་ཆར་བལྟས་ཏེ་མངོན་མིན་སྟོབས་ཤུགས་རྩལ་དུ་ཕྱུངས་ནས་ཁྱད་ཆོས་ཅན་གྱི་ལམ་དུ་སྐྱོད་པ་དང་།  སྟོང་ལྔ་ཅན་ལྔའི་ཐོན་ལས་འདུས་འཛོམས་ཀྱི་འཛུགས་སྐྲུན་ཇེ་མགྱོགས་སུ་གཏོང་བར་སྐུལ་འདེད་བྱས་ཤིང་།  ཐོན་ལས་སྒྲིག་གཞི་ལེགས་སྒྲིག་ཆེན་པོ་བྱས་ནས་འཕེལ་རྒྱས་སྒུལ་ནུས་འཕོ་འགྱུར་ཆེན་པོ་གཏོང་བ་དང་།  ཁེ་ལས་ཀྱི་འཕེལ་རྒྱས་ལའང་ཕྱོགས་སྒྱུར་ཆེན་པོ་བྱུང་།  སྒོར་དུང་ཕྱུར་སྟོང་གི་ལིས་ཐོན་ལས་ཀྱི་འདུས་འཛོམས་དང་།  ཚྭ་མཚོའི་ཐོན་ཁུངས་ཕྱོགས་བསྡུས་གསར་འབྱེད་བྱེད་པ་གཙོ་བོར་བཟུང་ཞིང་།  ལིས་ཐོན་ཁུངས་ལ་ལས་སྣོན་རྒྱ་ཆེར་གཏིང་ཟབ་བྱས་ནས་ཐོན་ལས་མ་ལག་ཅན་དུ་ཆེར་བསྐྱེད་དེ་རྒྱལ་ཁབ་ཀྱི་ལིས་ཐོན་རྫས་ཀྱི་ཐོན་སྐྱེད་རྟེན་གཞི་འཛུགས་པ།  སྟོང་ཝ་སྟོང་ཕྱུར་རིམ་པའི་ནུས་ཁུངས་གསར་བའི་ཐོན་ལས་འདུས་འཛོམས།  རྒྱལ་ཁབ་ཀྱི་ཀོང་ཧྥུ་སྔོན་སྐྱོད་པའི་རྟེག་གཞི་མགྱོགས་མྱུར་སྒོར་བསྐྲུན་པ།  ཕྱིར་གཏོང་མེད་ཅིང་ནུས་ཁུངས་དྭངས་གཙང་ཡིན་པའི་དཔེ་སྟོན་རྟེན་གཞི།  དེ་དང་མཉམ་དུ་སྒྲིག་ཆས་བཟོ་སྐྲུན་དང་།  ཞུས་ཚྭ་གསོག་ནུས་བཅས་ཐོན་ལས་ཆེན་མོའི་འཕེལ་རྒྱས་སྐུལ་ཁྲིད་བྱེད་པ།  སྒོར་དུང་ཕྱུར་སྟོང་གི་རྒྱུ་ཆ་གསར་བའི་ཐོན་ལས་འདུས་འཛོམས་དང་ལྕགས་རིགས་མཱེ་དང་མཱེའི་བསྲེས་ལྕགས།  སྐྱེ་མེད་ལྕགས་རིགས་མ་ཡིན་པའི་རྒྱུ་ཆ།  འདུས་རྡུལ་མང་གྲུབ་ནུས་པའི་རྒྱུ་ཆ།  གསར་དར་གློག་རྫས་རྒྱུ་ཆས་མཚོན་པ་འདི་དག་གི་འཕེལ་ཕྱོགས་གཙོ་བོར་འཛིན་པ་དང་།  སྟོད་སྨད་ཀྱི་ཐོན་རྫས་གཞུག་མཐུད་ཆ་བསྒྲིགས་ཀྱི་རྒྱུ་ཆ་གསར་བའི་ཐོན་ལས་མ་ལག རྒྱལ་ཁབ་ཀྱི་བཞུ་ལྕགས་རྒྱུ་ཆ་དང་།  ནུས་ཁུངས་གསར་བའི་རྒྱུ་ཆ།  རྫས་འགྱུར་བཟོ་ལས་རྒྱུ་ཆའི་ཐོན་ལས་རྟེན་གཞི་གལ་ཆེན་བཅས་བསྐྲུན་པ།  སྒོར་དུང་ཕྱུར་སྟོང་གི་ས་མཐོའི་ཁྱད་ཆོས་ལྡན་པའི་སྐྱེ་དངོས་ཐོན་ལས་འདུས་འཛོམས་དང་།  འཕང་འབྲས།  ལི་གྲོ།   རྒྱ་བོད་སྨན་རྫས།  བོང་བུ།  བྱེ་སྐྱེས་རྩི་ཤིང་སོགས་ས་མཐོའི་ཐུན་མོང་མ་ཡིན་པའི་རྩི་ཤིང་སྲོག་ཆགས་ཀྱི་ཐོན་ཁུངས་གསར་འབྱེད་གཙོ་གནད་དུ་བཟུང་ནས་ལྗང་མདོག་ཟས་རིགས་དང་སྐྱེ་དངོས་སྨན་རྫས།  སྐྱེ་དངོས་རྫས་འགྱུར་ཐོན་རྫས།  ཚེ་སྲོག་ཚན་རིག བདེ་ཐང་ཁོར་སྲུང་སོགས་ཁྱད་ཆོས་ལྡན་པའི་སྐྱེ་དངོས་ཐོན་ལས་ཧུར་བརྩོན་གྱིས་གསོ་སྤེལ་བྱེད་པ།  གཞན་ཡང་རྒྱལ་ཁབ་ཀྱི་སྐྱེ་ལྡན་ཞིང་ལས་ཐོན་སྐྱེད་ཀྱི་དཔེ་སྟོན་རྟེན་གཞི་བསྐྲུན་པ་དང་།  ཏུན་ཁྲི་སྟོང་གི་མ་བཅོས་རྡོ་སྣུམ་གསོག་འཇོག་དང་སྣུམ་རླངས་རྫས་འགྱུར་གྱི་ཐོན་ལས་འདུས་འཛོམས།  རྡོ་སྣུམ་དང་།  རང་བྱུང་སོལ་རླངས།  སྣུམ་ལྡན་རྡོ་གཡམ།  རྡོ་གཡམ་རླངས་གཟུགས་ཀྱི་ཐོན་ཁུངས་རྩད་འཚོལ་གསར་འབྱེད་གཙོ་གནད་དུ་བཟུང་ནས་ཏུན་ཁྲི་སྟོང་གི་སྣུམ་རླངས་ས་ཞིང་བཙུགས་ཏེ།  ཏུན་ཁྲི་སྟོང་གི་སྣུམ་རླངས་རྫས་འགྱུར་ཅན་གྱི་ཐོན་ལས་འགྲུབ་པར་བྱེད་པ།  དེ་ལྟར་མཚོ་བོད་མཐོ་སྒང་གི་སྣུམ་རླངས་རྫས་འགྱུར་རྟེན་གཞིའི་འཐབ་ཇུས་གནས་བབ་སྲ་བརྟན་དུ་གཏོང་དགོས་པ།  དེ་དང་མཉམ་དུ་མཚོ་ནུབ་ནས་ཁེ་ལས་སྤུས་ལེགས་ཅན་མང་པོ་འཛུགས་པ་དང་།  ཚྭ་མཚོའི་ཀུང་ཟི་དང་།  ནུབ་ཕྱོགས་གཏེར་ལས་བཅས་ཀྱི་ཁྲོམ་ཞུགས་ཁེ་ལས་ཁག་ནི་རྒྱལ་སྤྱི་ཅན་གྱི་ཁེ་ལས་ཆེན་པོ་རུ་བཏང་ནས་ལོ་5ནས་10བར་ལ་ཚྭ་མཚོའི་ཀུང་ཟི་ནི་འཛམ་གླིང་གི་མཱེ་ལིས་ཅཱ་ལས་རིགས་ཁྲོད་ཀྱི་སྣེ་ཁྲིད་ཁེ་ལས་ཆེས་ཆེ་བ་རུ་གཏང་ནས་ལས་རིགས་གཅིག་མཐུན་ཁག་གི་འཛམ་གླིང་གི་འགྲན་རྩོད་ནུས་པ་གོང་མཐོར་གཏོང་དགོས།
          གཉིས་པ།  ལོ་རྒྱུས་ཀྱི་གོ་སྐབས་དམ་འཛིན་བྱས་ནས།  འགྲིམ་འགྲུལ་རྨང་གཞིའི་སྒྲིག་ཆས་ཐད་ཀྱི་འཛུགས་སྐྲུན་རྒྱ་ཆེར་གཏོང་བ།
          ཉེ་བའི་ལོ་འདི་དག་གི་རིང་ལ་མཚོ་ནུབ་ཀྱི་འགྲིམ་འགྲུལ་རྨང་གཞིའི་སྒྲིག་ཆས་ཐད་ལ་མ་དངུལ། ལྷག་པར་དུ་འགྲིམ་འགྲུལ་ཐད་ལ་མ་དངུལ་འབོར་ཆེན་བཏང་ཞིང་། མཚོ་ནུབ་ཀྱི་མངའ་ཁོངས་སུ་ད་ཡོད་རྒྱལ་ལམ་གསུམ་དང་། ཞིང་ཆེན་རིམ་པའི་གཞུང་ལམ་དྲུགལྕག་ལམ་མ་ལག་གཅིགཟུར་ཐིག་ལྕག་ལམ་གཉིས། དམངས་སྤྱོད་མཁའ་འགྲུལ་གསུམ་ཡོད། སྐམ་ས་དང་མཁའ་དབྱིངས་ཀྱི་གནས་བབ་ཡང་ཇེ་ལེགས་སུ་འགྲོ་བཞིན་ཡོད་མོད། འོན་ཀྱང་སྐམ་སའི་ནང་ཁུལ་ཁག་ཅིག་ན་ད་རུང་ཕྱི་ཕྱོགས་དང་འབྲེལ་ལམ་གང་ཡང་མེད་པའི་སྣང་ཚུལ་འདུགགཏིང་ཟབ་སྒོས་རྒྱུད་གཅིག་ལམ་གཅིག་གི་ཁྲོད་ཞུགས་པར་ཤར་ནུབ་འབྲེལ་མཐུད་དང་། ལྷོ་བྱང་བར་གྱི་ཕྱོགས་བསྡུས་སྐྱེལ་འདྲེན་གྱི་འབྲེལ་ལམ་ཆེན་མོ་འཛུགས་པ། ཡུལ་དུས་ཀྱི་དགེ་མཚན་དེ་ཚོང་ལས་དགེ་མཚན་དུ་འཕོ་འགྱུར་མངོན་གསལ་བྱུང་། མགྱོགས་མྱུར་སྒོས་ན་གོར་མོ་ནས་ལྷ་ས། ན་གོར་མོ་ནས་མཱང་ཡ་བཅས་ཀྱི་བར་ལ་མྱུར་བགྲོད་གཞུང་ལམ་དྲ་རྒྱ་འཛུགས་དགོས། རྒྱལ་ཁབ་དང་ཞིང་ཆེན་གྱི་ཕལ་བའི་གཞུང་ལམ་ནས་ཀན་སུའུ་ཡི་རྨ་ནུབ་དོག་ལམ་དང་། བོད་ལྗོངས། ཤིན་ཅང་དང་དེའི་མཐའ་འཁོར་གྱི་གྲོང་ཁྱེར། ཁུལ། རྫོང་རིམ་པའི་འགྲིམ་འགྲུལ་ཐད་ལ་འཛུགས་སྐྲུན་ལེགས་པོ་བྱེད་དགོས། ན་གོ་མོ་ལྟེ་བ་བྱས་པའི་རྨ་ནུབ་དོག་ལམ་བརྒྱུད་ནས་འབྲུ་ཆུའི་ལྷོ་རྒྱུད་དང་བོད་ལྗོངས། ཁྲིན་ཡུས་བཅས་ལའང་ལྕགས་ལམ་དྲ་རྒྱ་གྲུབ་པ་རེད། གཞན་ཡང་ཟི་ལིང་ནས་གཏེར་ལེན་ཁ། ན་གོར་མོའི་བར་གྱི་རླངས་འཁོར་ཤར་གཏོང་བྱས་ཤིང་། མགྱོགས་མྱུར་སྟབས་བདེ་ཡིན་པའི་ལྕགས་ལམ་དྲ་རྒྱ་བསྐྲུན་པ་དང་། མཁར་གྲོང་དང་ཡུལ་སྐོར་ཁུལ་གྱི་སྤྱི་སྤྱོད་གནམ་ཐང་གི་འཛུགས་སྐྲུན་མགྱོགས་མྱུར་ངང་སྐུལ་འདེད་བཏང་ནས་ཅུང་འཐུས་སྒོ་ཚང་བའི་མཁའ་འགྲུལ་ཞབས་ཞུའི་དྲ་རྒྱ་གྲུབ་པ། ཡ་གླིང་ནུབ་མ་དང་ཡ་གླིང་ལྷོ་མའི་རྒྱལ་ཁབ་ཀྱི་ཚྭ་འདམ་སྟེ། ཧྭ་ཞའི་བློ་སེམས་ཞེས་ཀྲུང་གོའི་ཆེས་བདེ་འཇགས་ཡིན་པའི་གཞི་གྲངས་ལྟེ་གནས་དང་། མཚོ་བོད་མཐོ་སྒང་གི་གཞི་གྲངས་ཉེན་ཡོལ་ལྟེ་གནས་བསྐྲུན་ཏེ་ན་གོར་མོ་དང་། གཏེར་ལེན་ཁའི་ཤེེས་དཔལ་གྲོང་ཁྱེར་གྱི་འཛུགས་སྐྲུན་ཇེ་མགྱོགས་སུ་གཏོང་དགོས།
          གསུམ་པ།  རྒྱལ་ཁབ་ཀྱི་འཐབ་ཇུས་ཁྲོད་ཞུགས་ནས་ཕྱི་ཕྱོགས་སྒོ་འབྱེད་བྱེད་ཐབས་བསྐྲུན་པ།
          མཚོ་ནུབ་ནི་མཐའ་མཚམས་དང་མཚོ་འགྲམ་དུ་མེད་པས་དར་རྒྱས་མི་ཆེ་མོད།  རྙིང་ཞེན་དང་སྒོ་རྒྱབ་རང་སྲུང་ལྟ་བུ་ཞིག་ཡིན་སྟབས་རྒྱུན་ཆད་མེད་པར་ཕྱི་ཕྱོགས་སྒོ་འབྱེད་རྒྱ་ཆེར་སྤེལ་ཞིང་།  ཐོན་ཁུངས་ཀྱི་ལེགས་ཆ་དང་།  འཐབ་ཇུས་གནས་བབ།  ཐོན་ལས་ཁྱད་ཆོས་ཅན་གྱི་དགེ་མཚན་ལ་བརྟེན་ནས་རྒྱལ་ཁབ་ཀྱི་རྒྱུད་གཅིག་ལམ་གཅིག་གི་གྲོས་གཞི་ཁྲོད་རང་འགུལ་གྱིས་ཞུགས་ནས་ཡ་གླིང་ལྷོ་མ་དང་།  ཡ་གླིང་དབུས་མ།  ཡ་གླིང་ནུབ་མ་བཅས་སུ་སྒོ་འབྱེད་བྱེད་པའི་ནང་ཞུགས་ཏེ་གཡུལ་གཤོམ་འཆར་འགོད་དང་།  ལམ་བུ་འཚོལ་ཞིབ།  མཚོ་ནུབ་ལ་སྐྱེས་སྟོབས་གསར་བའི་དཔལ་འབར་ཅིང་།  འཕེལ་ཕྱོགས་གསར་བ་ཞིག་མངོན་པར་བྱེད་དགོས།  མིག་སྔའི་གནས་བབ་ལྟར་ན།  གཏེར་ལེན་ཁ་དང་བལ་བོའི་ཐོན་ལས་ར་བའི་འཛུགས་སྐྲུན་མགྱོགས་མྱུར་སྒོས་སྐུལ་འདེད་བཏང་ནས་བལ་བོའི་མི་རིགས་ཀྱི་ལག་ཤེས་བཟོ་རྩལ་དང་ལས་སྣོན་བཟོ་ལས།  བོད་སྨན་བཅས་ཀྱི་ཐོན་ལས་ཁག་མཚོ་བྱང་ནས་བཙུགས་པ་དང་།  ཧུར་ཐག་ངང་ཀྲུང་གོའི་ན་གོར་མོའི་རང་དབང་ཉོ་ཚོང་ཚོད་ལྟའི་ཁུལ།  རྒྱལ་ཁོངས་བརྒལ་བའི་གློག་རྡུལ་ཚོང་དོན་གྱི་སྟེགས་བུ།  ཁྲལ་སྲུང་འགྲེམ་སྟོན་གྱི་བརྗེ་རེས་སྟེགས་བུ་བཅས་ཀྱི་འཛུགས་སྐྲུན་ལ་ཤུགས་རྒྱག་པ།  རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་ཁག་གི་ཐོན་ལས་མཉམ་འགུལ་འཕེལ་རྒྱས་ཀྱི་མཉམ་ལས་སྟེགས་བུ་དང་།  ཚྭ་མཚོ།  ནུས་ཁུངས་གསར་བ།  ཡུལ་སྐོར།  བོད་སོག་སྨན་བཅོས་བཅས་ཀྱི་ཁྱབ་ཁོངས་དགེ་མཚན་ཅན་ནས་རྒྱལ་སྤྱིའི་འགྲེམ་སྟོན་དང་གཞི་རྒྱ་ཆེ་བའི་དཔྱད་གླེང་འཚོག་པར་འཆར་འགོད་བྱས་ཏེ་རིམ་པ་མང་པོའི་ཕྱི་ཕྱོགས་སྒོ་འབྱེད་ཀྱི་འདུ་འཛོམས་གར་སྟེགས་བསྐྲུན་པ།  ཉོ་ཚོང་སྒྲིག་གཞི་ལེགས་བཅོས་དང་།  ཡ་གླིང་དབུས་མ།  ཡ་གླིང་ནུབ་མ།  ཡ་གླིང་ལྷོ་མ།  ཧྥེ་གླིང་བྱང་མ་སོགས་གསར་དར་གྱི་ཁྲོམ་ར་གསར་སྤེལ།  གོར་མོ་ནས་ཨུ་རུ་སུའི་པུར་མོ་དང་།  གཏེར་ལེན་ཁ་ནས་ཨུ་རུ་སུའི་པཱ་ནོར་གྱིས་མཚོན་པའི་ཡོ་རོབ་དབུས་མའི་ལམ་ཐིག་གཉིས་སུ་འགྲོ་མགོ་བཙུགས་པས་རྒྱ་གར་གྱི་ལྕགས་ལམ་དང་མཚོ་ཐོག་ཉིས་འབྲེལ་གྱི་སྐྱེལ་འདྲེན་ཕྱོགས་སུ་རྒྱ་བསྐྱེད་ཅིང་།  རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་ཁག་ཏུ་ཐོན་རྫས་ཁྱད་ཆོས་ཅན་ཕྱིར་གཏོང་བྱེད་པ་ཇེ་ཆེར་བཏང་བ་འདི་དག་ནི།   མཚོ་ནུབ་ཁུལ་གྱིས་ཁྱད་ཆོས་ལྡན་པའི་ཐོན་ལས་ཀྱི་དགེ་མཚན་གང་ལེགས་བེད་སྤྱད་ཅིང་།  ཕྱི་ཕྱོགས་ཉོ་ཚོང་གི་སྐྱེལ་འདྲེན་བྱེད་ཐབས་ཇེ་ལེགས་སུ་བཏང་བ།  ཕྱི་ཕྱོགས་ཉོ་ཚོང་འཕེལ་རྒྱས་ཀྱི་སྤུས་ཀའི་ལམ་ཕྱོགས་གལ་ཆེན་ཇེ་མཐོར་བཏང་བ།  མཚོ་ནུབ་ཁུལ་གྱི་ཕྱི་ལ་ཕྱོགས་པའི་དཔལ་འབྱོར་འཕེལ་རྒྱས་ཇེ་མགྱོགས་སུ་བཏང་བ།  ཕྱི་ཕྱོགས་སྒོ་འབྱེད་ཀྱི་ཚད་གཞི་ལ་སྒུལ་ཤུགས་གསར་བ་བསྩལ་བས་མཚོ་ནུབ་ཁུལ་གྱི་ཕྱི་ཕྱོགས་ཉོ་ཚོང་གི་འགྲན་རྩོད་ལ་དགེ་མཚན་གསར་བ་བསྣན་ཅིང་།  མཚོ་ནུབ་ཁུལ་གྱི་སྒོ་འབྱེད་རྣམ་པའི་དཔལ་འབྱོར་གྱི་སྒྲིག་གཞི་གསར་བ་བསྐྲུན་པ་དང་།  དུས་སྐབས་གསར་བའི་རྒྱུད་གཅིག་ལམ་གཅིག་གི་འཛུགས་སྐྲུན་གྱི་སྐུལ་འདེད་ནུས་པ་ཆེན་པོ་ཞིག་ཏུ་གྱུར་བ་རེད།
          བཞི་བ།  འགྲོ་འོང་བརྗེ་རེས་ཆེར་བསྐྱེད་ནས་ཚྭ་འདམ་ཁུལ་ཆེ་བའི་མཛའ་བཤེས་ཀྱི་ཚོམས་འཛུགས་པ།
          མཚོ་ནུབ་གྱི་ཆོས་ལུགས་དད་མོས་དང་།  མི་རིག་གོམས་སྲོལ།  རིག་གནས་རྒྱུད་འཛིན་བཅས་ཀྱི་ཕྱོགས་མང་པོ་ཞིག་ནི་ཤིན་ཅང་།  ཀན་སུའུ།  བོད་ལྗོངས་སོགས་ཉེ་འབྲེལ་ས་ཁུལ་དང་།  གཞན་ཡང་ཡ་གླིང་དབུས་མ།  ཡ་གླིང་ནུབ་མ།  ཡ་གླིང་ལྷོ་མ།  ཡ་གླིང་ཤར་ལྷོའི་རྒྱལ་ཁབ་ཁག་བར་ཐུན་མོང་གི་ཆ་མང་པོ་འདུག་ཅིང་།  མི་རིག་བརྗེ་རེས་དང་།  དཔལ་འབྱོར་གཅིག་འགྱུར།  སྤྱི་ཚོགས་འགྲོ་འོང་གི་དགེ་མཚན་དམིགས་བསལ་བ་ལྡན་པ་རེད།  སོག་རིགས་དང་།  བོད་རིགས།  ཧའེ་རིགས་སོགས་མི་རིགས་མང་པོའི་དམངས་སྲོལ་རིག་གནས་དང་།  ཆོས་ལུགས་དད་མོས།  ཚོང་ལས་གཉེར་སྐྱོང་གི་གནས་བབ་ཁྱད་ཆོས་གང་ནུས་ཀྱིས་རྩལ་དུ་བཏོན་ནས་ཡ་གླིང་དབུས་མ་དང་།  ཡ་གླིང་ནུབ་མ།  ཡ་གླིང་ལྷོ་མ་བཅས་རྒྱལ་ཁབ་ཁག་གི་གྲོང་ཁྱེར་གཙོ་གྲས་ཀྱི་མི་རིག་འགྲོ་འོང་ཤུགས་སྣོན་བརྒྱབ་སྟེ་ཕན་ཚུན་བར་ཆ་རྒྱུས་དང་ཡིད་ཆེས་གཏིང་ཟབ་ཏུ་གཏོང་བཞིན།  མཚོ་ནུབ་ཀྱིས་རྒྱུད་གཅིག་ལམ་གཅིག་སྟེང་གི་མཛའ་བཤེས་ཀྱི་ཚོམས་ཤིག་འཛུགས་དགོས་པ་དང་།  ནང་ཁུལ་དུ་ནི་བོད་ལྗོངས་དང་།  ཤིན་ཅང་།  ཀན་སུའུ་སོགས་ཉེ་འཁོར་གྱི་ས་ཁུལ།  མཚོ་ནུབ་ལ་ཆ་སྤྲོད་རོགས་སྐྱོར་བྱེད་པའི་ཀྲེ་ཅང་ཞིང་ཆེན།  པི་ཅིང་གི་ཧའེ་ཏན་ཁུལ་སོགས་མཛའ་འབྲེལ་ཁུལ།  འབྲི་ཆུ་དང་ཀྲུའུ་ཅང་གི་ཟུར་གསུམ་དཔལ་འབྱོར་ཁུལ་དང་།  ད་དུང་རྒྱལ་ནང་གི་རྒྱུད་གཅིག་ལམ་གཅིག་འདབས་འབྲེལ་གྱི་གྲོང་ཁྱེར་དང་ས་ཁུལ་གཙོ་གནད་ཁག་བར་གྱི་འགྲོ་འོང་བཅར་འདྲི།  མཉམ་ལས་རོགས་རེས་ཀྱི་གཉིས་ཕན་འབྲེལ་བ་སྲ་བརྟན་ངང་བཙུགས་པ།  ཕྱི་ཕྱོགས་སུ་རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་བར་མཛའ་བརྩེའི་མཐུན་ལམ་བཙུགས་ཤིང་།  གྲོང་ཁྱེར་ཕན་ཚུན་བར་བཅར་འདྲིར་འགྲོ་བའི་སྲོལ་བཟང་བཙུགས་པ།  ཡ་གླིང་དབུས་མ་དང་།  ཡ་གླིང་ནུབ་མ།  ཡ་གླིང་ལྷོ་མ་བཅས་ལ་ཁ་ཕྱོགས་ནས་ཚོང་དོན་འཐུས་ཚབ་ཁུལ་བསྐྲུན་ནས་འདབས་འབྲེལ་རྒྱལ་ཁབ་དང་ས་ཁུལ་བར་རྒྱུན་པར་ས་ཁོངས་ཀྱི་ཁྱད་ཆོས་འཛོམས་པའི་ཚན་རྩལ་དང་།  རིག་གནས།  སློབ་གསོ།  ཡུལ་སྐོར་བཅས་ཀྱི་ཁྱབ་ཁོངས་སུ་མཛའ་བརྩེའི་འབྲེལ་འདྲིས་བྱས་ལ།  ཧུར་བརྩོན་གྱིས་རྒྱལ་སྤྱིའི་ཚོང་གཉེར་རིག་གནས་བརྗེ་རེས་ཀྱི་བྱེད་སྒོ་རུ་ཞུགས་ནས་རྒྱུད་གཅིག་ལམ་གཅིག་གི་འཛུགས་སྐྲུན་ཁྲོད་གཏིང་ཟབ་ངང་ཞུགས་པར་ཕྱི་ལོགས་ཀྱི་ཁོར་ཡུག་བསྐྲུན་དགོས།
          ལྔ་བ།  ཧུར་བརྩོན་གྱིས་ཁྱབ་སྒྲོག་ངོ་སྤྲོད་བྱས་ཏེ་རྒྱལ་ཁབ་ཕྱི་ནང་གི་ཤུགས་རྐྱེན་ཇེ་ཆེ་དང་མིང་གྲགས་ཇེ་མཐོར་གཏོང་བ།
          རྒྱལ་ནང་དང་རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་ཁག་གི་སྨྱན་སྦྱོར་གཙོ་བོ་དང་།  རྒྱ་ཡིག་སྨྱན་སྦྱོར་བར་གྱི་འཐབ་ཇུས་མཉམ་ལས་ལ་ཤུགས་བསྣན་ཏེ་མཚོ་ནུབ་ནི་རྒྱུད་གཅིག་ལམ་གཅིག་གི་ལོ་རྒྱུས་འབྱུང་ཁུངས་དང་།  རིག་གནས་རྒྱབ་ལྗོངས།  དངོས་ཡོད་ཀྱི་རྨང་གཞི།  མ་འོངས་པའི་འཆར་འགོད།  ལས་གཞི་རྒྱ་ཆེན་པོ་དང་དཔྱད་འབྲས་གནད་ཅན་གྱི་ཁྲོད་དུ་ཞུགས་པ་ཤུགས་ཆེན་པོས་བསྒྲོག་དགོས།  ཕྱོགས་གཉིས་པོས་ཁྱབ་སྒྲོག་ངོ་སྤྲོད་ཀྱི་བྱེད་སྒོ་སྤེལ་ཏེ་ངག་ལས་སྐད་ཆ་འཁྲོལ་བ་དང་།   སྐད་སྦུག་ལས་སྒྲ་སྒྲོག་པ།  གར་སྟེགས་ལས་ཟློས་གར་ངོམ་པ།  གྲུ་གཟིངས་ཀྱིས་མཚོ་ཆེན་བརྒལ་བ་ལྟ་བུའི་སྒོ་ནས་མིང་གྲགས་ཇེ་མཐོ་དང་ཤུགས་རྐྱེན་ཇེ་ཆེར་གཏོང་བ།  ཧུར་བརྩོན་གྱིས་བཤམས་སྟོན་ཚོགས་འདུ་དང་།  མཐུན་ལམ་ཆེན་མོའི་ཚོགས་འདུ།  ཨུ་རུ་སུའི་ཟས་རིགས་འགྲེམ་ཚོགས་སོགས་རྒྱལ་སྤྱིའི་རང་བཞིན་གྱི་ཚོགས་འདུ་རུ་ཞུགས་པ་དང་།  དུས་ལྟར་འཛམ་གླིང་གི་ཅཱ་ཚྭ་ཅཱ་ལུད་ཚོགས་ཆེན་དང་།  འོད་ནུས་ཚོགས་ཆེན།  ཚྭ་འདམ་(རྒྱལ་སྤྱི)  སྐྱེ་ལྡན་འཕང་འབྲས་དུས་ཆེན་བཅས་ཟིལ་ཤུགས་དང་།  ཤུགས་རྐྱེན།  ཕན་ནུས་ལྡན་པའི་དུས་ཆེན་བྱེད་སྒོ་སྤེལ་ཞིང་།  སྨྱན་སྦྱོར་གྲགས་ཅན་དང་དྲྭ་བའི་གསར་འགོད་པར་འབྲེལ་གཏུག་བྱས་ཏེ་མཚོ་ནུབ་ལ་བཅར་འདྲི་བརྙན་ཕབ་བྱེད་པ་དང་།  རྒྱལ་ཁབ་ཕྱི་ནང་གི་ཆེད་མཁས་དང་ཤེས་ལྡན་པ།  སྒྱུ་རྩལ་བ།  གསར་འགོད་པ་དག་མཚོ་ནུབ་ཏུ་གདན་དྲངས་ནས་རྟོག་དཔྱོད་བརྗེ་རེས་བྱས་ཐོག ཕྱི་ལོགས་ནས་བདེན་པ་དང་།  རྒྱ་ཁྱབ།  གསོན་ཉམས།  ཐད་ཀའི་ངང་ནས་མཚོ་ནུབ་ཚོར་རྟོག་དང་།  མྱོང་རོལ།  ཁྱབ་སྒྲོག་དང་ངོ་སྤྲོད་བཅས་བྱེད་དགོས།
          ཚྭ་འདམ་སྒོ་འབྱེད་བྱེད་པར་མཐོང་ཆེན་དང་ཐག་གཅོད་དགོས་པའི་གནད་དོན་འགའ།
          དང་པོ།  བཅོས་སྒྱུར་གསར་འབྱེད་ཀྱི་བྱེད་ཐབས་སྤྱད་ཅིང་།  ངེས་པར་དུ་རྒྱལ་སྤྱིའི་རང་བཞིན་གྱི་ཐོན་ལས་ཆེན་མོ་གྲུབ་པ་དང་།  དངོས་སྟོབས་ལྡན་པའི་ཁེ་ལས་ཆེན་པོ་ནང་འདྲེན་བྱེད་པར་གསོ་སྐྱོང་བྱེད་པ།
          མཚོ་ནུབ་ནི་མཐོ་སྒང་གི་སྐམ་སའི་ནང་ལོགས་སུ་གནས་པས་རང་བྱུང་གི་ཆ་རྐྱེན་ངན་ལ།  ལག་རྩལ་དང་།  མ་དངུལ།  འཇོན་མི།  ངལ་རྩོལ་ནུས་ཤུགས་བཅས་ལ་བུམ་འགག་གི་གནད་དོན་མངོན་གསལ་ཡོད་ཅིང་།  ཐོན་ཁུངས་ཕྱོགས་བསྡུས་གསར་སྤེལ་གྱི་ཆུ་ཚད་མི་མཐོ་ལ།  རིམ་པ་ཅུང་དམའ་བ་རེད།  ངེས་པར་དུ་ཐོན་ཁུངས་ཀྱི་ལེགས་ཆ་གང་བཟང་ལ་བརྟེན་ནས་ཚྭ་འདམ་ཁུལ་གྱི་འཁོར་རྒྱུག་དཔལ་འབྱོར་ཚོད་ལྟའི་ཁུལ་གྱིས་ཕྱི་ཕྱོགས་སྒོ་འབྱེད་ཀྱི་སྒེའུ་ཁུང་དང་མཉམ་ལས་བརྗེ་རེས་ཀྱི་སྟེགས་བུ་གལ་ཆེན་ཡིན་པ་དང་།  ཡ་གླིང་དབུས་མ།  ཡ་གླིང་ནུབ་མ།  ཡ་གླིང་ལྷོ་མ།  ཡོ་རོབ་བྱང་མ་སོགས་རྒྱལ་སྤྱིའི་ཁྲོམ་ར་དང་རྒྱལ་ནང་གི་ཁྲོམ་རར་ཁ་ཕྱོགས་ནས་ཁེ་ལས་ཕྱིར་ཕེབས་ནང་བཞུད་བྱེད་པར་སྐུལ་འདེད་ཤུགས་ཆེན་གཏོང་བ།  འཛམ་གླིང་གི་ཨང་རིམ་500དང་།  ཀྲུང་གོའི་ཨང་རིམ་500ཁེ་ལས་ཁྲོད་དམིགས་འབེན་བཙུགས་ཏེ་སྒྲིག་ཆས་བཟོ་སྐྲུན་ལས་རིགས་དང་།  ཚྭ་མཚོའི་རྫས་འགྱུར་བཟོ་ལས།  ནུས་ཁུངས་གསར་བ།  རྒྱུ་ཆ་གསར་བ་དང་།  མདོག་ལྡན་བཞུ་སྦྱང་སོགས་ཀྱི་ཐད་ལ་ཞིབ་འཇུག་བྱས་ནས་མཉམ་སྒྲུབ་ལས་རིམ་གཏན་ཁེལ་དང་།  ལྟེ་གནས་ཚོང་ཁང་དང་།  གནམ་གྲུ་སྦྲགས་མའི་གྲུ་གཟིངས་ལྟར་གྱི་ཁེ་ལས་ཆེན་མོ་ཁག་ཅིག་ཧུར་བརྩོན་གྱིས་ནང་འདྲེན་དང་།  ཚན་རྩལ་གྱི་འདྲེས་ཚད་མཐོ་ཞིང་།   ཆ་བསྒྲིགས་རང་བཞིན་མཐོ་བ།  འབྲེལ་བ་ཆེ་བ།  སྐུལ་ཁྲིད་རང་བཞིན་བཟང་བའི་སྣེ་འཁྲིད་ཅན་དང་།  རྟེན་གཞི་ཅན་གྱི་ཐོན་ལས་རྣམ་གྲངས་ནང་འདྲེན་གང་ཐུབ་བྱས་ནས་གཟིགས་སྐྱོང་སྲིད་ཇུས་སྤེལ་ཞིང་།  ཚོང་གཉེར་ཁོར་ཡུག་ལེགས་འགྱུར།  རྒྱལ་ཁབ་ཀྱི་གཅིག་གྱུར་བླང་བྱའི་འོག་ཏུ་ལྡོག་ཕྱོགས་ནས་མ་འཇོག་གི་རྩིས་ཕྲ་བཟོས་ཤིང་།  གཉེན་འབྲེལ་དང་གཙང་སེལ་གྱི་སྲིད་ཚོངའབྲེལ་བ་བཙུགས་པ་དང་།  ཁེ་ལས་པའི་གསར་འབྱེད་ལས་གཏོད་ཀྱི་མཐོ་རླབས་སྐུལ་སྤེལ།  ལས་ཀའི་སྔ་གཞུག་གི་ལྟ་རྟོག་ལ་ཤུགས་སྣོན་རྒྱག་པ།  དེ་དང་མཉམ་དུ་ཚན་རྩལ་གསར་འབྱེད་ཀྱིས་ཐོན་ལས་འཕོ་འགྱུར་ལ་སྣེ་ཁྲིད་དང་གཞོགས་འདེགས་བྱས་ནས་སྲོལ་རྒྱུན་གྱི་རྨང་གཞིའི་ཐོན་ལས་བཅོས་སྒྱུར་རིམ་སྤོར་ཇེ་མགྱོགས་སུ་གཏོང་བ་དང་།  ཤུགས་ཆེན་པོས་གསར་དར་ཐོན་ལས་གསོ་སྐྱོང་དང་།  སྒུལ་ནུས་ཤུགས་དྲག་ལྡན་པའི་ཤེད་འཕྲུལ་གསར་བ་བསྐྲུན་དགོས།
          གཉིས་པ།  རྒྱལ་ཁབ་ཀྱི་འཐབ་ཇུས་ཁྲོད་ཧུར་ཐག་གིས་ཞུགས་ནས་རྒྱལ་ཁབ་ཀྱི་ནུབ་ཕྱོགས་རང་དབང་ཉོ་ཚོང་ཁུལ་དང་རྒྱལ་སྤྱིའི་སྐམ་སའི་གྲུ་ཁ་འཛུགས་སྐྲུན་བརྩོན་ལེན་བྱེད་པ།
          མཚོ་ནུབ་ཀྱི་ཐུན་མོང་མ་ཡིན་པའི་ཡུལ་བབ་ཁྱད་ཆོས་ནི་རྒྱུད་གཅིག་ལམ་གཅིག་གི་རྟེན་གནས་གལ་ཆེན་འབུར་ཐོན་ཅན་དུ་མངོན་མོད།  ཕྱི་ཕྱོགས་སྒོ་འབྱེད་བྱེད་ཐབས་དང་སྟེགས་བུས་མི་འདང་བ།  གཏིང་ཟབ་སྒོས་རྒྱུད་གཅིག་ལམ་གཅིག་གི་འཛུགས་སྐྲུན་ཁྲོད་ཞུགས་པར་བོད་ལྗོངས་བརྟན་བརླིང་དང་།  ཤིན་ཅང་སྲ་བརྟན།  ཀན་སུའུ་བརྒྱུད་མཐུད།  སི་ཁྲོན་འདབས་འབྲེལ་བཅས་ཀྱི་ཡུལ་བབ་ཁྱད་ཆོས་གང་ལེགས་སྒོས་བེད་སྤྱད་ཅིང་།  ཐོན་ཁུངས་ཀྱི་ལེགས་ཆ་དང་ཚྭ་འདམ་གྱི་འཁོར་རྒྱུག་དཔལ་འབྱོར་ཚོད་ལྟའི་ཁུལ་གྱི་ཐོན་ལས་དང་།  ལག་རྩལ་གྱི་དགེ་མཚན་ལ་བརྟེན་ནས་སྣེ་ཁྲིད་ཀྱི་ནུས་པ་ཐོན་པ་དང་།  ཧུར་བརྩོན་ངང་ཡ་གླིང་ནུབ་མ་དང་།  ཡ་གླིང་དབུས་མ།  ཡ་གླིང་ལྷོ་མའི་རྒྱལ་ཁབ་བར་གྱི་མཉམ་ལས་གར་སྟེགས་རྩད་འཚོལ་བྱེད་བཞིན་མ་འཇོག་ཉོ་ཚོང་གི་མཉམ་ལས་ཆེར་བསྐྱེད་པ།  ངེས་པར་དུ་རྒྱལ་ཁབ་ཀྱི་རང་དབང་ཉོ་ཚོང་གི་ཚོད་ལྟའི་ཁུལ་གྱི་འཛུགས་སྐྲུན་ཁྲོད་ཧུར་བརྩོན་གྱིས་ཞུགས་པ་དང་།  མཚོ་སྔོན་ཞིང་ཆེན་མཚོ་བོད་རྒྱལ་སྤྱིའི་སྐམ་སའི་གྲུ་ཁ་ཡི་གྲུ་ཁ་གཅིག་དང་ས་ཁུལ་གཉིས་ཀྱི་སྤྱི་ཁོག་བཀོད་སྒྲིག་ལྟར།  ན་གོར་མོས་གཙོ་ཁྲིད་བྱས་པའི་ནུབ་ཕྱོགས་གྲུ་ཁ་མགྱོགས་མྱུར་ངང་བཙུགས་ཤིང་།  མཚོ་བོད་ལྕགས་ལམ་གྱིས་བོད་ལྗོངས་དང་།  གོར་ཁུའུ་ལྕགས་ལམ་གྱིས་ཤིན་ཅང་།  གོར་ཏུན་ལྕགས་ལམ་གྱིས་རྨ་ནུབ་དོག་ལམ།  ཁྲོན་ཞུགས་བགྲོད་ལམ་ཆེན་མོས་ལྷོ་ནུབ་ཏུ་ལམ་བུ་བརྟོལ་བ་བཅས་ལ་བརྟེན་ནས་མཚོ་ནུབ་ཀྱིས་ལྷོ་ནུབ་དང་།  ནུབ་བྱང་ནས་ཡ་གླིང་དབུས་མ།  ཡོ་རོབ་ཀྱི་ཚོང་རྫས་བརྗེ་རེས་ལྟེ་གནས་གལ་ཆེན་དང་བཟོ་ལས་ཐོན་འབོར་ཆེན་མོའི་བསྡུ་འགྲེལ་ཁུལ་བཅས་དང་འབྲེལ་མཐུད་བྱུང་།  ཧུར་བརྩོན་ངང་ཀྲུང་གོའི་ན་གོར་མོའི་རང་དབང་ཉོ་ཚོང་ཚོད་ལྟའི་ཁུལ་གྱི་འཛུགས་སྐྲུན་སྙན་གསེང་ཞུ་བ་དང་།  འགག་སྒོའི་དམིགས་བསལ་ལྟ་རྟོག་ཁུལ་དུ་རྒྱལ་སྤྱིའི་ཉོ་ཚོང་དང་ཁྲལ་སྲུང་ལས་སྣོན་དང་ཁྲལ་སྲུང་ཟོང་སྐྱེལ་སོགས་ཀྱི་ལས་སྒོ་སྤེལ་བ།  འགག་སྒོའི་དམིགས་བསལ་ལྟ་རྟོག་ཁུལ་མིན་པ་རུ་ཕྱིར་ཚོང་མ་འཇོག་གི་ཁྱབ་ཁོངས་རྒྱ་བསྐྱེད་ནས་རྒྱལ་སྤྱིའི་ཚད་གཞི་ཅན་གྱི་ཕྱི་ནང་འགྲོ་རྒྱུག་གི་མཉམ་འདྲེས་དང་།  མ་འཇོག་ཉོ་ཚོང་སྟབས་བདེ།  ལྟ་རྟོག་ནུས་མཐོ་སླ་བསྡུས།  ཁྲིམས་སྐྱོང་ཁོར་ཡུག་ཚད་ལྡན་ཡིན་པའི་ཕྱི་ཕྱོགས་སྒོ་འབྱེད་ཀྱི་ཚད་མཐོའི་སྟེགས་བུ་བསྐྲུན་པ།  ཁུལ་ཡོངས་ཀྱི་ཐོན་རྫས་ཕྱི་ཕྱོགས་སུ་ཁྱབ་སྒྲོག་བྱེད་ཚད་ཆེ་རུ་བཏང་ནས་ཁུལ་ལོགས་ཀྱི་ཁེ་ལས་ཁག་རྒྱལ་སྤྱི་དང་རྒྱལ་ནང་གི་འགྲེམ་སྟོན་བྱེད་སྒོར་ཞུགས་ཤིང་།  རྒྱལ་སྤྱི་དང་རྒྱལ་ནང་གི་ཁྲོམ་རའི་གཉིས་པོ་གསར་འབྱེད་བྱེད་པར་སྣེ་ཁྲིད་དང་སྐུལ་འདེད་གཏོང་བཞིན་ཚོང་དོན་གྱི་བརྗེ་རེས་མཉམ་ལས་ཡར་སྐུལ་བྱས་པ།  དེ་ལྟར་ཆེད་ལས་དང་མཐུན་པའི་འཇོན་མི་ནི་རོགས་སྐྱོར་དང་ནང་འདྲེན་གྱི་ཐབས་ལམ་བརྒྱུད་དེ་རྒྱལ་ཡོངས་ནས་རང་དབང་ཉོ་ཚོང་ཁུལ་གྱི་ཆེད་ལས་ཤེས་ལྡན་མི་སྣ་ནང་འདྲེན་དང་།  ཁྲོམ་རའི་གྲུབ་ཆ་གཙོ་བོ་རིགས་སོ་སོར་སྐུལ་འདེད་བཏང་ནས་ཤེས་ལྡན་མི་སྣའི་སྦྱོང་བརྡར་ལ་ཤུགས་བསྣན་ཏེ་སྲིད་གཞུང་སྡེ་ཁག་དང་།  ཚན་རིག་ཞིབ་འཇུག་གི་དཔུང་སྡེ།  མཐོ་སློབ།  ཁེ་ལས་བཅས་མཉམ་འབྲེལ་ཐོག་ནས་ཤེས་ལྡན་མི་སྣའི་དཔུང་ཁག་གསོ་སྐྱོང་དང་།  འཆར་གཞི་ལྡན་པའི་སྒོ་ནས་རང་དབང་ཉོ་ཚོང་ཁུལ་གྱི་བྱ་བར་རྒྱུས་མངའ་ཡོད་པའི་ཆེད་ལས་ཤེས་ལྡན་པ་ངེས་ཅན་ཞིག་གསོ་སྐྱོང་དང་བསྡུ་ཉར་བྱས་ཐོག མཚོ་ནུབ་ཁུལ་གྱིས་ཕྱི་ཕྱོགས་སྒོ་འབྱེད་ཁྱབ་ཁོངས་སུ་ཤེས་ལྡན་མི་སྣའི་དཔུང་སྡེ་རིམ་གྱིས་ཇེ་ཆེར་བཏང་ནས་ཕྱི་ཕྱོགས་སྒོ་འབྱེད་ཀྱི་ལས་ཀའི་ཆུ་ཚད་གོང་མཐོར་གཏོང་དགོས།
          གསུམ་པ།  མུ་མཐུད་ནས་ཆད་པ་ཁ་གསབ་ཅིང་།  ཡ་གླིང་ལྷོ་མ་དང་།  ཡ་གླིང་དབུས་མ།  ཡ་གླིང་ནུབ་མ།  ཡོ་རོབ་བཅས་བར་གྱི་འགྲིམ་འགྲུལ་འབྱོར་ཚད་གོང་མཐོར་གཏོང་བ།
          མཚོ་ནུབ་ལ་དར་གོས་ཚོང་ལམ་སྟེང་གི་མཚོ་སྔོན་བགྲོད་ལམ་གྱི་ལམ་ཐིག་ཆེ་ཁག་གཉིས་ལྡན་པ་ནི།  ཀྲུང་གོའི་ནང་ལོགས་ཀྱི་སྐམ་ས་ནས་ཡ་གླིང་ལྷོ་མ་དང་།  ཡ་གླིང་དབུས་མ།  ཡ་གླིང་ནུབ་མ།  ཡོ་རོབ་བཅས་སུ་སྒོ་འབྱེད་བྱེད་པའི་ཆེས་སྔོན་ཐོན་དུ་འདུག་ཅིང་།  མགྱོགས་མྱུར་ངང་ཡ་གླིང་ལྷོ་མ་དང་།  ཡ་གླིང་དབུས་མ།  ཡ་གླིང་ནུབ་མ།  ཡོ་རོབ་བཅས་བར་གྱི་འབྲེལ་ལམ་བྱེད་ནུས་འཐུས་སྒོ་ཇེ་ཚང་དུ་གཏོང་བཞིན།  མཚོ་བོད་ལྕགས་ལམ་ནི་ད་ལྟ་བཟོ་སྐྲུན་བྱེད་བཞིན་པའི་གོར་ཏུན་ལྕགས་ལམ་དང་ལན་ཤིན་ལྕགས་ལམ་བར་གྱི་འབྲེལ་མཐུད་ལ་སྐུལ་འདེད་བཏང་ནས་ཡོ་རོབ་དང་ཨེ་ཤེ་ཡའི་སྐམ་སའི་ཟམ་ཆེན་གྱི་དཔལ་འབྱོར་ཁྱམས་རིང་དང་སྦྲེལ་ཞིང་།  གོར་ཁུའུ་ལྕགས་ལམ་གྱིས་ཀྲུང་གོ་དང་སྦར་ཛིའི་དཔལ་འབྱོར་ཁྱམས་རིང་དང་།  གོར་ཁྲིན་ལྕགས་ལམ་གྱིས་ཁྲིན་འཁོན་ལྕགས་ལམ་དང་སྦྲེལ་ནས་ཀྲུང་གོ་དང་།  དབུས་ལྷོའི་ཕྱེད་གླིང་།  བྷང་ག་ལ་དང་།  ཀྲུང་གོ ཧིན་རྡུ།  འབར་མ་བཅས་ཀྱི་དཔལ་འབྱོར་ཁྱམས་རིང་བར་འབྲེལ་ལམ་བཙུགས་པ།  མཚོ་བོད་ལྕགས་ལམ་གྱིས་ནི་ལྷ་ས་ནས་གཞིས་ཀ་རྩེའི་ལྕགས་ལམ་ལ་བརྟེན་ནས་ཀྲུང་གོ་དང་བལ་བོའི་དཔལ་འབྱོར་རྒྱུ་ལམ་བར་གསར་འབྱེད་བྱེད་པ་དང་།  ཏ་གོར་ལྕགས་ལམ་གྱིས་ཡུན་ནན་དང་བོད་ལྗོངས།  མཚོ་སྔོན(མཚོ་ནུབ་གཙོ་བོ་ཡིན་པ)ཤིན་ཅང་བཅས་ཀྱི་ཟོང་མགྲོན་བརྗེ་རེས་བྱེད་པའི་ལྕགས་ལམ་གྱི་རྒྱུ་ལམ་གཙོ་བོར་གྱུར་བ།  ཤུགས་ཆེན་པོས་མཁའ་བསྐྱོད་ཀྱི་མཁའ་ལམ་གསར་འབྱེད་བྱས་ཏེ་ན་གོར་མོ་དང་གཏེར་ལེན་ཁ་སོགས་གྲོང་ཁྱེར་གཙོ་བོ་དག་དང་།  རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་གྱི་མཁར་གྲོང་གཙོ་བོའི་མཁའ་བསྐྱོད་ལམ་ཐིག་ཤར་གཏོང་ཐུབ་པར་བརྩོན་ལེན་བྱས་ཐོག མཚོ་ནུབ་ཁུལ་དང་ཡ་གླིང་དབུས་མ།  ཡ་གླིང་ནུབ་མ།  ཡ་གླིང་ལྷོ་མ་བཅས་བར་གྱི་མཁའ་བསྐྱོད་ཆེན་མོའི་རྣམ་པ་བསྐྲུན་དགོས།  གཞན་ཡང་མཚོ་ནུབ་ཀྱི་སྟོང་ཝ་ཁྲི་སྟོང་རིམ་པའི་གཙང་སེལ་ནུས་ཁུངས་ཀྱི་དཔེ་སྟོན་རྟེན་གཞི་གཉིས་པ་དཀྱིལ་སྙིང་དུ་བཟུང་ནས་དབུས་ཤར་ཁུལ་ལ་ཁ་ཕྱོགས་པའི་ནུས་ཁུངས་གསར་བའི་ཆེས་མཐོའི་གློག་གནོན་བརྒྱུད་སྤྲོད་ལམ་བུའི་འཛུགས་སྐྲུན་ཇེ་མགྱོགས་སུ་གཏོང་བ་དང་།  བལ་བོ་དང་ཧིན་རྡུ་སོགས་ཡ་གླིང་ལྷོ་མའི་ས་ཁུལ་དུ་རྒྱལ་ཁོངས་བརྒལ་བའི་ནུས་ཁུངས་གསར་བའི་ཆེས་མཐོའི་གློག་གནོན་བརྒྱུད་སྤྲོད་ལམ་བུའི་འཛུགས་སྐྲུན་འཆར་འགོད།  ཀྲུང་གོ་དང་ཧ་སག་སི་ཐན་གྱི་རྡོ་སྣུམ་ལྕགས་མདོང་ནི་ན་གོར་མོའི་ལས་གྲྭ་རུ་རྒྱ་བསྐྱེད་དེ།  རྒྱལ་སྤྱིའི་དཔལ་འབྱོར་ཁྱམས་རིང་དང་འབྲེལ་མཐུད་བྱས་པའི་ལྕགས་ལམ་དང་།  མཁའ་བསྐྱོད།  ནུས་ཁུངས་བཅས་ཀྱི་རྒྱུ་ལམ་མ་ལག་དངོས་སུ་འཛུགས་དགོས།
          བཞི་བ།  གཟབ་ནན་གྱིས་རིག་གནས་གནས་ཚད་ལ་ཞིབ་འཇུག་བྱས་ཏེ་ཁུ་ནུ་རིག་གནས་དང་།  བེ་རི།  འ་ཞ་བཅས་ཀྱི་རྒྱལ་སྤྱིའི་ཟོང་རྟགས་བསྐྲུན་པ།
          རིག་གནས་ནི་གཞིར་རྩ་དང་བླ་སྲོག་ཡིན་ལ། མཚོ་ནུབ་ནི་ཁུ་ནུའི་ལྷ་སྒྲུང་དང་། ཁུ་ནུའི་རིག་གནས་ཀྱི་འབྱུང་ཁུངས་ཡིན་པས་ཏིས་ཆཱང་རིག་གསནདང་། ནའོ་མོ་ཧོང་རིག་གནས། འ་ཞའི་རིགགནས། ཐུ་བྷོད་རིག་གནས། སྟོད་སོག་གི་རིག་གནས། བོད་ཀྱི་རིག་གནས་བཅས་ཀྱིས་སྔོན་གྱི་ཚེ་ན། ཚྭ་འདམ་ཁུལ་དུ་མཚར་སྡུག་འོད་སྟོང་འབར་བའི་རིག་གནས་ཀྱི་གཟི་དཔལ་བསྐྲུན་མྱོང་བ་རེད། ཁུ་ནུའི་རིག་གནས་དང་ཁུ་ནུའི་ལྷ་སྒྲུང་ནི་མཚོ་བྱང་རིག་གནས་ཀྱི་འཕེལ་རྒྱས་ཁྲོད་ཆེས་འབུར་ཐོན་གྱི་གནས་ཚད་དང་། ཆེས་འོད་སྟོང་ལྡན་པའི་མུ་ཏིག་ཅིག་ཡིན་ཕྱིར། ངེས་པར་དུ་རང་འགུལ་ངང་ཁུ་ནུའི་རིག་གནས་རྒྱུད་འཛིན་དང་དར་སྤེལ་གཏོང་བའི་ལོ་རྒྱུས་འགན་འཁྲི་འཁུར་དགོས་ཤིང་། འབད་བརྩོན་སྒོས་ཁུ་ནུའི་རིག་གནས་ཀྱི་ཟོང་རྟགས་བསྐྲུན་ཏེ་འཛམ་གླིང་གིས་ཁུ་ནུ་རི་བོ་དང་། ཁུ་ནུའི་རིག་གནས་ཤེས་རྟོགས་དང་། ཁས་ལེན་བྱེད་དུ་འཇུག་དགོས་པ་མ་ཟད། ཤུགས་ཆེན་པོས་འ་ཞའི་ལོ་རྒྱུས་རིག་གནས་ཀྱི་ཟོང་རྟགས་དང་བེ་རིའི་གནའ་མཁར། འ་ཞ་དང་བེ་རིའི་ཡུལ་སྐོར་ཟོང་རྟགས་བསྔོག་འདོན་བྱས་ནས་འ་ཞའི་རྒྱལ་ཁབ་དང་། སྤྲོ་བའི་གླུ་དང་སྐྱོ་གདུང་ངུ་ངག་ས་ཆེན་འདི་ཡི་འཕང་བར་ལུས། རྒྱལ་འབངས་འཛོམས་ཤིང་རྒྱལ་རབས་སྣུབ་ཚུལ་ཡུལ་ལུང་འདི་གའི་ངོ་བོར་འཐིམ་པའི་བེ་རིའི་གནའ་མཁར་གྱི་ལོ་རྒྱུས་དྲན་པ་གཅེས་པར་ཉར་ཞིང། ཡ་གླིང་དབུས་མ་དང་། ཡ་གླིང་ནུབ་མ། ཡ་གླིང་ལྷོ་མ་བཅས་རྒྱལ་ཁབ་ཁག་གི་གྲོང་ཁྱེར་གཙོ་བོའི་མི་རིག་བརྗེ་རེས་ལ་ཤུགས་བསྣན་ཏེ་གཏིང་ཟབ་ངང་ཁུ་ནུའི་རིག་གནས་ལྟེ་བ་བྱས་པའི་སྣ་མང་རིག་གནས་བསྔོག་འདོན་དང་། རྒྱུད་གཅིག་ལམ་གཅིག་གི་འདབས་འབྲེལ་ས་ཁུལ་དང་རྒྱལ་ཁབ་ཏུ་མཚོ་ནུབ་རིག་གནས་ཁྱབ་སྤེལ། ཕྱི་ཡོང་རིག་གནས་དང་མཉམ་འདྲེས་བྱེད་པ་དང་ལེན་བྱས་ནས་ཐུན་མོང་གིས་དར་གོས་ཚོང་ལམ་གྱི་སྒྱུ་རྩལ་དུས་ཆེན་དང་། མཛའ་འབྲེལ་གྱི་གྲོང་ཁྱེར་རིག་གནས་བརྗེ་རེས་དུས་ཆེན། ཡ་གླིང་དབུས་ལྷོའི་མཚོ་ནུབ་རིག་གནས་སྒྱུ་རྩལ་དུས་ཆེན་སོགས་ཀྱི་རིག་གནས་སྒྱུ་རྩལ་གྱི་བརྗེ་རེས་བྱེད་སྒོ་སྤེལ་ཏེ། མཚོ་ནུབ་ནི་དར་གོས་ཚོང་ལམ་དཔལ་འབྱོར་ས་རྒྱུད་སྟེང་གི་མི་རིག་ནོར་གཞོང་དང་། རྒྱུད་གཅིག་ལམ་གཅིག་གི་འདབས་འབྲེལ་རྒྱལ་ཁབ་དང་ས་ཁུལ་བར་མི་རིག་བརྗེ་རེས་གཏིང་ཟབ་ཀྱིས་སྤེལ་བའི་གནས་གཞི་གལ་ཆེན་ཞིག་ཏུ་གཏོང་དགོས་པ་རེད།
          ལྔ་བ།   རྒྱལ་ཁབ་ཕྱིའི་མི་གང་ནུས་སྒོས་ནང་ཁུལ་དུ་ཡོང་ཚད་ཇེ་ཆེར་གཏོང་བ།
          རྒྱུད་གཅིག་ལམ་གཅིག་གི་འཛུགས་སྐྲུན་གྱིས་མཚོ་ནུབ་ཀྱི་སྒོ་འབྱེད་འཕེལ་རྒྱས་ཐད་ལ་ལོ་རྒྱུས་ཀྱི་གོ་སྐབས་ལེགས་པོ་བྱུང་ན་ཡང་།  ན་གོར་མོ་དང་།  གཏེར་ལེན་ཁ ཚྭ་འདམ་ཆེ་བ་བཅས་ནི་ཕྱི་ཕྱོགས་ཀྱི་སྒོ་འབྱེད་ཀྱི་ཕྱོགས་ལ་བཀག་སྡོམ་བྱས་ཕྱིར།  རྒྱལ་ཁབ་ཕྱི་ནང་གི་མི་ཡུལ་ཁོངས་འདི་གར་འཛུལ་བའི་འགྲོ་རིམ་ཧ་ཅང་རྙོག་འཛིང་ཆེ་ལ།  ཞིབ་བཤེར་ཆོག་མཆན་གྱི་དུས་ཡུན་རིང་བ།  མི་གྲངས་ཐད་ལའང་བཀག་སྡོམ་ནན་མོ་བྱས་པ་འདི་ཡིས་གཏིང་ཟབ་སྒོས་རྒྱུད་གཅིག་ལམ་གཅིག་གི་གྲོས་གཞི་ལ་སྟབས་བདེ་མིན་པའི་ཆ་རྐྱེན་མང་པོ་བསྐྲུན་པ་དང་།  དུས་མཚུངས་སུ་མཚོ་ནུབ་གྱི་དཔལ་འབྱོར་འགྲོ་འོང་དང་།  རིག་གནས་བརྗེ་རེས་སོགས་ཀྱི་སྔར་ལས་ལྷག་པའི་འཕེལ་རྒྱས་ལ་ཚོད་འཛིན་ཐེབས་པ་རེད།  སྒོ་འབྱེད་ཀྱི་གོ་རིམ་དང་ས་ཁོངས་དེས་འཕེལ་རྒྱས་ཀྱི་ཆུ་ཚད་ཐག་གཅོད་ཅིང་།  ངེས་པར་དུ་རྒྱལ་ཁབ་ཀྱི་དམག་དོན་བདེ་འཇགས་ཁག་ཐེག་ཐུབ་པའི་སྔོན་འགྲོའི་འོག མགྱོགས་མྱུར་སྒོས་རྒྱལ་ཁབ་ཀྱི་འབྲེལ་ཡོད་དཔུང་སྡེར་དང་སྙན་ཞུ་བྱས་ཏེ།  སྔར་ལས་ལྷག་པར་ཕྱི་རྒྱལ་བ་གཏན་སྡོད་བྱེད་པ་ཇེ་ལྷོད་དུ་གཏོང་བ་དང་།  བཅའ་སྡོད།  ལས་གཏོད།  ལས་རིགས་གསར་བའི་ས་ཁུཀ་བཅས་སུ་ཞུགས་ཆོག་པར་བརྩོན་ལེན་བྱས་པ་དང་།  གཏིང་ཟབ་སྒོས་རྒྱུད་གཅིག་ལམ་གཅིག་གི་དཔལ་འབྱོར་ས་རྒྱུད་ཁྲོད་ཧུར་བརྩོན་གྱིས་ཞུགས་ནས་རྒྱལ་ཕྱིའི་སྔོན་ཐོན་སྒྲིག་ཆས་དང་སྔོན་ཐོན་ལག་རྩལ་གྱི་ལས་གཞི་ཆེན་མོ་ནང་འདྲེན་བྱེད་པ་ལག་བསྟར་བྱས་ཤིང་།  ཤུགས་ཆེན་པོས་ཕྱིར་གཏོང་ཚོང་ལས་རྣམ་པའི་དཔལ་འབྱོར་འཕེལ་རྒྱས་གཏོང་བ།  རིག་གནས་ཡུལ་སྐོར་རྒྱལ་སྤྱི་ཅན་དུ་གསར་འབྱེད་བྱེད་པར་ཡར་སྐུལ་བྱས་པ་དང་།   ཧུར་བརྩོན་གྱིས་ཕྱི་ཕྱོགས་སྒོ་འབྱེད་ཀྱི་མཉམ་ལས་མ་ལག་གཏིང་ཟབ་ངང་འཚོལ་ཞིབ་བྱས་ལ།  ནུབ་བྱང་ཁུལ་ཡོངས་དང་དེའི་ཉེ་འཁོར་གྱི་ཐོན་ལས།  ཟོང་སྐྱེལ་སྟེང་གི་ཕན་ཚུན་བར་གྱི་འབྲེལ་མཐུད་སྐུལ་འདེད་བྱེད་པ་མངོན་འགྱུར་བྱུང་།
          མཚོ་ནུབ་ནི་བཅོས་སྒྱུར་སྒོ་འབྱེད་ཀྱི་མཐོ་རླབས་ཁྲོད། ཧུར་བརྩོན་གྱིས་རྒྱལ་ཁབ་ཀྱི་ནུབ་ཕྱོགས་གསར་སྤེལ་ཆེན་མོ་དང་། སྐམ་སའི་དར་གོས་ཚོང་ལམ་དཔལ་འབྱོར་ས་རྒྱུད་ཀྱི་གྲོས་གཞི་དང་། ཞིང་ཆེན་ཨུ་ལྷན་དང་ཞིང་ཆེན་སྲིད་གཞུང་གིས་ཚྭ་འདམ་སྒོ་འབྱེད་ཀྱི་འཐབ་ཇུས་ལག་ལེན་དོན་འཁྱོལ་བྱེད་བཞིན། རྒྱུད་གཅིག་ལམ་གཅིག་གཏིང་ཟབ་ཀྱིས་ལག་བསྟར་བྱེད་པ་དང་བསྟུན་ནས་མཚོ་ནུབ་ཀྱི་འཐབ་ཇུས་གནས་བབ་དང་། ནུས་ཁུངས་ཐོན་ཁུངས། ཐོན་ལས་རྨང་གཞི། མི་རིག་ཐོན་ཁུངས། ཟོང་སྐྱེལ་འགག་རྩ་སོགས་ཐུན་མོང་མ་ཡིན་པའི་དགེ་མཚན་ལྷག་པར་མངོན་གསལ་དུ་བཏང་ཞིང་། ངེས་པར་དུ་ཕྱོགས་ཡོངས་དང་། རིམ་པ་མང་པོ། ཁྱབ་ཁོངས་ཆེ་ཁག་གི་ཕྱི་ཕྱོགས་སྒོ་འབྱེད་རྣམ་པ་བསྐྲུན་ནས་ཀྲུང་གོའི་ནུབ་ཕྱོགས་ཀྱི་ལྷོ་ནུབ་དང་རྒྱལ་སྤྱིའི་འབྲེལ་མཐུད་བར་གྱི་ཕྱི་ཕྱོགས་རང་བཞིན་གྱི་དཔལ་འབྱོར་ཁྱམས་རིང་བསྐྲུན་དགོས་པ་རེད།