རྒྱལ་པོ་ཁྲི་སྲོང་ལྡེ་བཙན་སྐབས་བྱུང་བའི་ཞང་ཞུང་གི་རྗེ་བོའི་སྐོར་གླེང་བ།
[ནང་དོན་གནད་བསྡུས།]རྩོམ་འདིར་《སྙན་རྒྱུད་རྒྱས་བཤད་ཆེན་མོ་》དང་། 《ཉི་མའི་རིགས་ཀྱི་རྒྱལ་རབས》 ཁྱུང་གི་གདུང་རབས་བྲིས་པའི་ཡིག་ཆའི་སྐོར་བཅས་གཞིར་བཟུང་སྟེ། རྒྱལ་པོ་སྲོང་བཙན་སྒམ་པོས་ཞང་ཞུང་གི་རྒྱལ་པོ་བཏུལ་རྗེས་ཁྱུང་གི་རིགས་རུས་ལ་གོ་གནས་བསྩལ་ཏེ་དཔོན་ལ་བསྐོས་ཤིང་། ཕྱིས་ལིག་སྙ་ཤུར་གྱི་རྒྱལ་རྒྱུད་ཅིག་རྗེ་བོར་བསྡད་ཀྱང་ཁྲི་སྲོང་ལྡེ་བཙན་གྱིས་བཏུལ་ནས་སླར་ཡང་ཁྱུང་གི་རྒྱུད་པར་གོ་གནས་བསྩལ། དེར་ཞང་ཞུང་གི་རུས་རྒྱུད་ཁག་གིས་ངོ་རྒོལ་བྱས་ཏེ་མཐའ་སྐྲོད་བཏང་ཚུལ་དང་། དེ་ནས་ཁྲི་སྲོང་ལྡེ་བཙན་སྐབས་བྱུང་བའི་ཞང་ཞུང་གི་རྗེ་བོའི་སྐོར་བཀོད་པའི་ཡིག་ཆ་ཁག་ངོ་སྤྲོད་བྱས་ཡོད།
[བརྡ་ཆད་གཙོ་བོ།] ཁྲི་སྲོང་ལྡེ་བཙན། ཞང་ཞུང་རྗེ་བོ། ལིག་མི་རྐྱ།
[ཀྲུང་གོའི་དཔེ་དེབ་དབྱེ་རྟགས།] K281
[ཡིག་ཚོང་མཚོན་བྱང་།] A
[རྩོམ་གྱི་གོ་རིམ་ཨང་སྒྲིག] 1002-9060-2019-02-0058-11
       མིག་སྔར་ལག་སོན་བྱུང་བའི་ཏུན་ཧོང་ཡིག་ཆའི་ཁྲོད་ཞང་ཞུང་གི་གནས་ཚུལ་ཆེས་མཐའ་མར་བཀོད་པ་ནི་IOL TIB J 0750ཡི་ཐིག་ཕྲེང་0181ནས་0183བར་ཡིན། དེ་ནི་སྤྱི་ལོ་724སྟེ་རྒྱལ་པོ་ཁྲི་སྲོང་ལྡེ་བཙན་གྱི་ཡབ་ཁྲི་ལྡེ་གཙུག་བརྟན་(704-755)གྱི་དུས་སྐབས་ཡིན། ཏུན་ཧོང་ཤོག་དྲིལ་ལས་644ལོར་སྲོང་བཙན་སྒམ་པོས་ཞང་ཞུང་དབང་དུ་བསྡུས་པ་ལྟར་བརྩིས་ན་དེའི་བར་ལོ་80ལྷག་འགོར་ཡོད།བོན་གྱི་ཡིག་ཆ་འགའ་རེར་ལིག་མི་རྐྱའི་རྒྱལ་རབས་ནི་ཁྲི་སྲོང་ལྡེ་བཙན་གྱིས་དབང་དུ་བསྡུས་པའི་གནས་ཚུལ་ཞིག་མཆིས། གཏམ་དེ་ནི་བོན་གྱི་ཡིག་ཆ་ཡོངས་ཁྱབ་སྟེང་གསལ་བའི་ལོ་རྒྱུས་ཤིག་མིན་ནའང་། དེའི་དཔེ་ཁུངས་གཙོ་བོ་ནི་《ཞང་ཞུང་སྙན་བརྒྱུད་》དང་ཁྱུང་གི་གདུང་རབས་སྐོར་གྱི་ཡིག་ཆ་འགའ་ཡིན། རྒྱལ་པོ་ཁྲི་སྲོང་ལྡེ་བཙན་སྐབས་བན་བོན་གཉིས་ཀྱིས་ཆོས་རྩོད་བྱས་ཏེ་རྒྱལ་ཕམ་འགྲན་པའི་ལོ་རྒྱུས་ཤིག་བོད་ཀྱི་ཆོས་འབྱུང་ཕལ་མོ་ཆེར་གསལ་ཡང་། ཞང་ཞུང་དང་ལིག་མི་རྐྱའི་སྐོར་ཅི་ཡང་བཀོད་མེད། དེ་བས་སྤྱིར་བཏང་ཁྲི་སྲོང་ལྡེ་བཙན་གྱི་སྐབས་སུ་རྒྱལ་པོ་ལིག་མི་རྐྱ་དང་ཞང་ཞུང་བརླགས་པའི་གཏམ་དེར་ཡིད་རྟོན་མི་བྱ། བོན་གྱི་ཡིག་ཆའི་ངོས་ནས་ཀྱང་གཏམ་དེ་ཡོངས་ཁྱབ་ངང་བཀོད་པའི་གནས་ཚུལ་ཞིག་མིན། ལྷག་པར་དུ་དུས་རབས་བཅུ་གཅིག་པ་དང་བཅུ་གཉིས་པ། བཅུ་གསུམ་པ་བཅས་ལ་《མདོ་འདུས་》དང་《བསྒྲགས་པ་གླིང་གྲགས》 《རྩ་རྒྱུད་ཉི་ཟེར་སྒྲོན་མ》 《སྲིད་པ་རྒྱུད་ཀྱི་ཁ་བྱང་ཆེན་མོ》 གཞན་《བྱམས་མ་》སོགས་ཁུངས་ཐུབ་ལ་རྩི་བའི་དཔེ་ཆ་གྲགས་ཅན་མང་པོ་བྱུང་ཡང་གནས་ཚུལ་དེ་འདྲ་བཀོད་མེད། ཀུན་གྲོལ་གྲགས་པ་(1700-)དང་ཤར་རྫ་བཀྲ་ཤིས་རྒྱལ་མཚན་(1858-1933)གྱིས་གཙོས་བོན་གྱི་མཁས་གྲུབ་གྲགས་ཆེན་འགའ་ཡི་གསུང་རྩོམ་ཁྲོད་ཁྲི་སྲོང་ལྡེ་བཙན་གྱིས་བོན་བསྣུབས་པའི་ལོ་རྒྱུས་གསལ། དེའི་ཁྲོད་ལིག་མི་རྐྱའི་རྒྱལ་སྲིད་བརླགས་པའི་ལོ་རྒྱུས་སྣང་ཞིང་ལུང་ཁུངས་ཐད་《ཞང་ཞུང་སྙན་བརྒྱུད་》གཙོས་མཚན་བྱང་མི་གསལ་བའི་ལུང་དོན་གཞན་འགའ་ཡོད།① དེ་ལས་《ཞང་ཞུང་སྙན་བརྒྱུད་》ཀྱི་ཁུངས་དང་གནས་ཚུལ་རྩད་ཞིབ་བྱས་ཀྱང་གསལ་པོ་ཞིག་ཞུ་མི་སྤོབས། གཞན་དེ་ནི་ཁྱུང་གི་གདུང་རབས་སྐོར་གྱི་ཡིག་ཆ་ཞིག་ལས་དྲངས་པ་ཐག་གཅོད་བྱེད་ནུས།གཤམ་དུ་ཡིག་ཆ་འདི་དག་ངོ་སྤྲོད་དང་འབྲེལ་ནས་གནས་ཚུལ་འགའ་ཞུ་བ་ལ།
དང་པོ། 《སྙན་རྒྱུད་རྒྱས་བཤད་ཆེན་མོ་》ལས་ཞང་ཞུང་གི་རྗེ་བོའི་སྐོར།
       ཉེ་ཆར་《རྫོགས་པ་ཆེན་མོ་ཞང་ཞུང་སྙན་རྒྱུད་མ་བུ་སྐོར་》ཞེས་པའི་པོད་བཞི་ཅན་གྱི་དཔེ་ཚོགས་ཤིག་ལ་ཞུ་དག་བགྱིད་པའི་སྐལ་བ་ཐོབ། དེ་ལས་པོད་བཞི་པ་ནི་ཡ་ངལ་དཔལ་བཟང་ཞུ་བའི་གསུང་རྩོམ་ཞིག་ཡིན་ཞིང་། དེའི་ནང་དུ་《སྙན་རྒྱུད་རྒྱས་བཤད་ཆེན་མོ་》ཞེས་པའི་གསུང་རྩོམ་ཞིག་ཡོད་པ་ལས། 《བོན་གྱི་ལོ་རྒྱུས་བསྟན་པ་》དང་《བསྟན་པ་དར་ནུབ་ཀྱི་ལོ་རྒྱུས་བསྟན་པ་》ཞེས་པའི་ས་བཅད་གཉིས་ནི་ཁྲི་སྲོང་ལྡེ་བཙན་གྱིས་ལིག་མི་རྐྱའི་རྒྱལ་སྲིད་བརླགས་པའི་སྐོར་ཡིན། ཡ་ངལ་དཔལ་བཟང་ཞུ་བའི་མཁས་གྲུབ་དེ་དུས་ནམ་ཞིག་ལ་འཁྲུངས་པའི་གནས་ཚུལ་གསལ་པོར་ཞུ་མི་སྤོབས་ཀྱང་། ཁོང་གིས་མཛད་པའི་《རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་རྩིས་བྱང་ཐེམས་ཡིག་རྒྱས་པ་》ཞེས་པར་“གནམ་ལོ་རྒྱལ་པོ་ས་མོ་གླང་གི་དབྱར་ཟླ་ཐ་ཆུང་གི་ཚེས་བཅོ་བརྒྱད་ལ་ཅིལ་པ་ཕུག་ཏུ་བྲིས་པ་བཀྲ་ཤིས་”②ཞེས་འབྱུང་བ་དང་། ད་དུང་དཔེ་ཆ་དེའི་མགོ་བརྗོད་ཀྱི་ནང་དུ་ཡང་སྟོན་འཕྲིན་ལས་ཉི་མས་《ཡང་སྟོན་དཔལ་ལྡན་བཟང་པོའི་མཛད་རྣམ་》མདོར་བསྡུས་ཤིག་བྲིས་པའི་མཇུག་ཏུ། “མདོར་ན་ཡང་སྟོན་དཔལ་བཟང་མཆོག་ནི་ས་མོ་གླང་གི་ལོ་སྟེ་སྤྱི་ལོ་1289ལོར་བཞུགས་པར་ངོས་འཛིན་ཐུབ་”③ཅེས་གསུངས་པར་བརྟགས་ན་བླ་མ་གང་ཉིད་དུས་རབས་བཅུ་གསུམ་པར་བཞུགས་པ་གསལ་པོར་མངོན་པས། 《སྙན་རྒྱུད་རྒྱས་བཤད་ཆེན་མོ་》ཞེས་པའི་གསུང་རྩོམ་དེའང་དུས་རབས་བཅུ་གསུམ་པ་ཡས་མས་ཀྱི་དཔེ་ཆ་ཞིག་རེད་བསམས། དེའི་ནང་དོན་དང་ཤར་རྫ་བཀྲ་ཤིས་རྒྱལ་མཚན་གྱིས་《ཞང་ཞུང་སྙན་བརྒྱུད་》ལས་དྲངས་པའི་ལུང་ཚིག་གཉིས་མཐུན་པས། ཁོང་གིས་ཡ་ངལ་དཔལ་བཟང་གི་གསུང་རྩོམ་འདི་ལ་ཁུངས་བཅོལ་བ་མིན་ནམ་སྙམ་མོད། དུས་རབས་བཅོ་ལྔ་པར་འཁྲུངས་པའི་ཁྱུང་པོ་བློ་གྲོས་རྒྱལ་མཚན་(1439-)གྱི་《གླེང་གཞི་བསྟན་པའི་འབྱུང་ཁུངས་》ནང་དུའང་ལྟ་ཚུལ་དེ་འདྲ་ལུང་འདྲེན་བྱས་ཤིང་། ཁ་བྱང་ལ་《ཞང་ཞུང་སྙན་བརྒྱུད་》④ཅེས་གསལ། སྤ་བསྟན་རྒྱལ་བཟང་པོ་དང་དཔལ་ལྡན་ཚུལ་ཁྲིམས་སོགས་ཀྱིས་ཀྱང་《ཞང་ཞུང་སྙན་བརྒྱུད་》ཅེས་བཀོད་ཡོད་པས།དོན་དངོས་སྟེང་《ཞང་ཞུང་སྙན་བརྒྱུད་》ཅེས་པའི་དཔེ་ཆ་གཞན་ཞིག་ལས་དེ་ལྟར་བསྟན་པའམ་ཡ་ངལ་དཔལ་བཟང་གི་དཔེ་ཆའི་པར་གཞི་གཞན་ཞིག་ལ་《ཞང་ཞུང་སྙན་བརྒྱུད་》ཅེས་བཏགས་པ་གང་ཡིན་ཞིབ་ཏུ་མ་ངེས་སོ། །
       འདི་དང་ཆ་འདྲ་བ་ཞིག་མཁར་རྨེའུ་བསམ་གཏན་ལགས་ཀྱིས་ངོ་སྤྲོད་གནང་ཡོད་དེ། དེའི་ཞལ་བྱང་ལ་《ཞང་ཞུང་སྙན་བརྒྱུད་ཀྱི་བོན་མ་ནུབ་པའི་གཏན་ཚིགས་》ཞེས་དང་། “དཔེ་ཆ་དེ་ནི་བོན་གྱི་ཆེས་སྔ་ཤོས་ཀྱི་དཔེ་ཆ་གཅིག་པུ་དེ་རེད་ནའང་དེ་སུས་བརྩམས་པ་ད་བར་མི་ཤེས་”⑤ཞེས་གསུངས། ནམ་མཁའི་ནོར་བུ་ལགས་ཀྱིས་ཀྱང་དེ་འདྲ་ཞིག་ངོ་སྤྲོད་གནང་སྟེ་《རྫོགས་པ་ཆེན་པོ་ཞང་ཞུང་སྙན་བརྒྱུད་ཀྱི་བོན་མ་ནུབ་པའི་གཏན་ཚིགས་》ཞེས་བཀོད་ཅིང་དུས་རབས་བདུན་པའི་ནང་བྱུང་བའི་དཔེ་རྙིང་ཞིག་དང་། རྩོམ་པ་པོ་ནི་གྱེར་སྤུང་སྣང་བཞེར་ལོད་པོ་ཡིན་གསུངས།⑥ གོང་དུ་གླེངས་པའི་མཁས་དབང་རྣམས་ཀྱི་བརྩམས་ཆོས་ལས་རྒྱལ་པོ་ཁྲི་སྲོང་ལྡེ་བཙན་སྐོར་གྱི་དུམ་ཚན་དེའི་ཚིག་དོན་ནི་ཡི་གེ་རེ་གཉིས་ཙམ་ལས་གཅིག་མཚུངས་ཡིན་པས། བལྟས་མ་ཐག་དེ་དག་ནི་ཁུངས་གཅིག་ལས་གྱེས་པ་གསལ་པོར་རྟོགས་ཐུབ། ནམ་མཁའི་ནོར་བུ་ལགས་ཀྱིས་དཔེ་ཆ་འདི་དུས་རབས་བདུན་པར་ངོས་འཛིན་གནང་བའི་རྒྱུ་མཚན་བཀོད་མེད་ཀྱང་། ཁོང་གིས་རྒྱལ་པོ་དེ་ཁྲི་སྲོང་ལྡེ་བཙན་མ་ཡིན་པར་སྲོང་བཙན་སྒམ་པོར་ནོར་བ་ཡིན་ཚུལ་གསུངས་པས། ཞར་ནས་གྱེར་སྤུངས་སྣང་བཞེར་ལོད་པོའང་རྒྱལ་པོ་སྲོང་བཙན་སྒམ་པོ་དང་དུས་མཉམ་པར་ངོས་འཛིན་གནང་མེད་དམ་སྙམ། མཁར་རྨེའུ་བསམ་གཏན་ལགས་ཀྱིས་“ཏུན་ཧོང་ཡིག་རྙིང་དང་བོན་གྱི་ཤོད་སྲོལ་ལྟར་ན། ཞང་ཞུང་ནི་དུས་རབས་བརྒྱད་པའི་སྐབས་སུ་བཙན་པོ་ཁྲི་སྲོང་ལྡེ་བཙན་གྱིས་བོད་བཙན་པོའི་མངའ་འོག་ཏུ་བསྡུས་པར་གྲགས་”c ཞེས་པའི་བོན་གྱི་ཤོད་སྲོལ་དེའི་ཁུངས་ཀྱང་《ཞང་ཞུང་སྙན་བརྒྱུད་ཀྱི་བོན་མ་ནུབ་པའི་གཏན་ཚིགས་》ལ་གཏུགས་ཡོད། དེ་བས་ཁྲི་སྲོང་ལྡེ་བཙན་གྱིས་ལིག་མི་རྐྱ་བརླགས་པའི་གནས་ཚུལ་གྱི་དུམ་ཚན་དེ་《སྙན་རྒྱུད་རྒྱས་བཤད་ཆེན་མོ་》ལས་བྱུང་སྙམ།
       འདིའི་ནང་དོན་གོ་བདེར་ཕབ་ན། “ཞང་ཞུང་གི་རྒྱལ་པོ་ལིག་མི་རྐྱ་དང་མོན་གྱི་རྒྱལ་པོ་པ་ན་ར་ལིང་། བོད་ཀྱི་རྒྱལ་པོ་ཁྲི་སྲོང་ལྡེ་བཙན་གསུམ་དུས་མཉམ་ཡིན་ལ།⑦རྒྱལ་པོ་དེའི་རིང་ཕྱི་བློན་བཅུ་དང་ནང་བློན་བཅུ། ཕྲིན་བློན་བཅུ།སུམ་ཅུ་ཡོད་པས་མངའ་ཐང་ཤིན་ཏུ་ཆེ་སྟེ།⑧ སྟག་གཟིག་རྒྱལ་པོ་བཏུལ་ནས་ཚོང་ལམ་མཐའ་བར་བསྲིངས། དེ་དུས་ཞང་ཞུང་གི་རྒྱལ་པོ་ལིག་མྱི་རྐྱ་ལ་དམག་སྟོང་སྡེ་དགུ་ཁྲི་དགུ་འབུམ་ཡོད་པའི་སྟེང་དུ། སུམ་པ་སྟོང་བུ་ཆུང་ཡན་ཆད་མངའ་རིས་ཡིན། བོད་ལ་སྟོང་སྡེ་བཞི་བཅུ་རྩ་གཉིས་དང་སྟོང་བུ་ཆུང་གཅིག་དང་རྩ་གསུམ་ལས་མེད་ལ་མངོན་སུམ་ངང་འཐབ་ཏུ་མི་ནུས་སྟབས་ངན་གཡོའི་སྒྱུ་ཕབ་པར་བརྣག་ཡོད། ཞང་ཞུང་གི་རྒྱལ་པོར་བཙུན་མོ་གསུམ་ཡོད་པའི་ཆུང་ཤོས་གུ་རུབ་བཟའ་སྣང་སྒྲོན་ལེགས་མོ་བྱ་བ་ལོ་བཅོ་བརྒྱད་ལ་ལོན་པ་ཞིག་ཡོད་པ་ལ། བོད་ཀྱི་རྒྱལ་པོའི་འཕྲིན་བློན་སྣ་ནམ་ལེགས་གྲུབ་བྱ་བ་ཞིག་གིས་གསེར་ཕྱེ་འབྲོང་རུ་གང་རྔན་དུ་ཕུལ་ཏེ། ཞང་ཞུང་རྒྱལ་པོ་བཏུལ་བའི་ཐབས་ཡོད་ཚེ་བོད་ཀྱི་རྒྱལ་པོའི་བཙུན་མོ་ཡང་ཆེན་དང་མངའ་རིས་ཀྱི་སུམ་གཉིས་སྟེར་བར་འདུག་ཅེས་སྨྲས། དེར་གུ་རུབ་བཟའ་སྣང་སྒྲོན་ལེགས་མོས་བོད་ཀྱི་རྒྱལ་པོས་ཞང་ཞུང་རྒྱལ་པོར་དངོས་སུ་འཐབ་ཏུ་མི་རུང་བས། ཟླ་བ་ཕྱི་མར་ཞང་ཞུང་ནས་སུམ་པ་གླིང་གི་གྱིམ་ཤོད་དུ་སྐུ་རྐྱེན་ལ་བཞུད་སྐབས་ལྐོག་ཏུ་བཀྲོངས་པའི་གྲབས་སྒྲིག་དང་བྱ་བཏང་བདག་གིས་བྱ་ཞེས་དུས་བཅད་དོ། །དེ་ནས་དུས་བཅད་ལྟར་འོང་ནས་བལྟ་སྐབས་ཆུ་སླ་ང་གང་གི་ནང་ན་གསེར་ཆུང་གཅིག་དང་དུང་ཆུང་གཅིག དུག་མདའ་གཅིག་བཅས་གསུམ་ཡོད། དེར་བོད་ཀྱི་རྒྱལ་པོས་ཆུ་སླ་ང་གང་ནི་ཟླ་བ་ཕྱི་མའི་ཉ་ལ་འོང་བྱ་བ་ཡིན། གསེར་ཆུང་དང་དུང་ཆུང་ནི་དྭང་རའི་གསེར་ཕུག་དུང་ཕུག་གཉིས་སུ་དམག་ཆོས་ལ་སྒུགས་ཤིག་བྱ་བ་ཡིན།དུག་མདའ་ནི་བརྣག་པ་སྐྱེད་ལ་སྒུགས་ནས་སོད་ཅིག་བྱ་བ་ཡིན་ཟེར། དེར་རྒྱལ་པོ་གཉིས་མཇལ་ནས་བོད་ཀྱི་དམག་མིས་ཞང་ཞུང་གི་རྒྱལ་པོ་བཀྲོངས་སོ། །”⑨ཞེས་པའོ། །ལུང་འདིའི་ཚིག་དོན་རེ་གཉིས་ལ་ནམ་མཁའི་ནོར་བུ་ལགས་ཀྱིས་དགག་པ་གནང་ཡོད།⑩
       བོན་གྱི་ཡིག་ཆ་གཞན་དུ། རྒྱལ་པོ་སྲོང་བཙན་སྒམ་པོས་བོན་བསྣུབས་སྟབས་དགུང་ལོ་གཞོན་དུས་གཤེགས་ཚུལ་ཞིག་བརྗོད་པ་ལས། ལིག་མི་རྐྱའི་རྒྱལ་སྲིད་བརླགས་པ་དང་དེའི་འཕྲིན་བློན་སྐུ་སྲིང་སད་མ་ཀར་གྱིས་བྱས་ཚུལ་འཁོད་མེད། 《ཞང་ཞུང་སྙན་བརྒྱུད་》དང་འབྲེལ་བའི་ཡིག་ཆ་དག་ཕྱག་ཏུ་སོན་པའི་མཁས་པ་རྣམས་ཀྱིས་ད་གཟོད་ཁྲི་སྲོང་ལྡེ་བཙན་གྱིས་ལིག་མི་རྐྱའི་ཆབ་སྲིད་བརླགས་ཚུལ་བྲིས་ཡོད། དེ་དང་ཏུན་ཧོང་ཡིག་ཆ་བསྡུར་ཚེ། ཕྱི་མར་བཙན་མོ་སད་མ་ཀར་གྱིས་བཙན་པོ་སྲོང་བཙན་སྒམ་པོར་སྲིད་རོགས་བྱས་ཏེ་ཞང་ཞུང་གི་རྒྱལ་པོའི་བཙུན་མོར་གཤེགས་ཚུལ་དང་། མགར་སྟོང་བཙན་དང་ཁྱུང་པོ་སྤུང་ཟད་ཟུ་ཙེ་སོགས་ཀྱིས་ཞང་ཞུང་དབང་དུ་བསྡུས་པའི་གནས་ཚུལ་བྲིས་ཡོད་ལ།《སྙན་རྒྱུད་རྒྱས་བཤད་ཆེན་མོ་》ལས་ཁྲི་སྲོང་ལྡེ་བཙན་གྱི་བློན་སྣ་ནམ་ལེགས་གྲུབ་ཀྱིས་ལིག་མི་རྐྱའི་བཙུན་མོ་ཆུང་བ་བསླུས་ཏེ་གཡོ་ཐབས་ཀྱིས་ཞང་ཞུང་གི་སྲིད་བརླགས་པ་ཡིན། དེ་བས་སྲོང་བཙན་སྒམ་པོ་དང་ཁྲི་སྲོང་ལྡེ་བཙན་གྱིས་ལིག་མི་རྐྱའི་སྲིད་བརླགས་ཚུལ་དེ་གཉིས་རྩ་བའི་ཆ་ནས་ནང་དོན་སོ་སོར་བྲིས་པའི་ལོ་རྒྱུས་གཉིས་ཡིན་པས། ཕན་ཚུན་བཤུ་འབྲི་ནི་ཡོང་མི་སྲིད་སྙམ་མོ། །
གཉིས་པ། ཁྱུང་གི་གདུང་རབས་སྐོར་གྱི་ཡིག་ཆར་འཁོད་པའི་ལིག་མི་རྐྱའི་སྐོར།
       ཁྲི་སྲོང་ལྡེ་བཙན་གྱིས་ཞང་ཞུང་གི་རྒྱལ་པོ་ལིག་མི་རྐྱའི་ཆབ་སྲིད་བརླགས་ཚུལ་བྲིས་པའི་ཡིག་ཆ་གཞན་ཞིག་ནི་ཁྱུང་གི་གདུང་རབས་བྲིས་པའི་སྐོར་ཡིན། དེ་སྔོན་དགེ་རྒན་ཚེ་རིང་ཐར་གྱིས་དབུ་མེད་ཀྱི་མ་དཔེ་ཞིག་གནང་ལ་ཞལ་བྱང་དུ་《མ་ཡིག་གཡུ་མགོ་མ་ཞེས་པ་འདི་ཁྱུང་གི་རྒྱལ་པོ་གཡུ་ཁྲི་རྒྱུད་དུ་རྟོག་གོ་ཞེས་བྱ་བ་བཞུགས་པས་སོ་》ཞེས་གསལ།ཁོང་གི་《བོན་གྱི་ལོ་རྒྱུས་མདོར་བསྟན་གནད་ཀྱི་ཕྲེང་བ་》རུ་《དབྲ་དཀར་ཁྱུང་པོའི་གདུང་རབ་བྱོན་ཚུལ་རྣམ་དག་ཤེལ་འཕྲེང་》དང་《ཁྱུང་པོའི་རྒྱལ་རྒྱུད་ཤེལ་དཀར་མེ་ལོང་》ཞེས་པ་གཉིས་ཞིབ་བསྡུར་གྱིས་ཁྱུང་པོའི་རིགས་རུས་ལ་དཔྱད་པ་མཛད་ཡོད། དེ་ལས་ཕྱི་མ་འདི་མཛད་མཁན་ནི་ཁྱུང་པོ་བློ་གྲོས་རྒྱལ་མཚན་ཡིན་པར་བཞེད་ཅིང་རྒྱལ་རོང་གི་རྒྱལ་པོ་ཞིག་གིས་དཔེ་ཆ་དེའི་མ་དཔེ་དོ་དམ་གནང་ཚུལ་ཐོས།⑾ཁྱུང་པོ་བློ་གྲོས་རྒྱལ་མཚན་གྱིས་ཁྱུང་པོ་རྒོད་པ་ཚང་ཞེས་སྒོ་ང་ལས་གྲུབ་པའི་ལོ་རྒྱུས་《རྒྱལ་ཁྱུང་དཀར་པོའི་གདུང་རབས་ཞེས་བྱ་བ་བཞུགས་པའི་དབུ་ཕྱོགས་ལེགས་སོ་》བྱ་བ་ཞིག་ཀྱང་བརྩམས་ཡོད་པར་གྲགས། 《ཁྱུང་པོའི་རྒྱལ་རབས་དང་ལོ་རྒྱུས་》⑿ནང་དུ་ཁྱུང་པོ་བླ་ཆུང་བློ་གྲོས་རྒྱལ་མཚན་ཞུ་བ་ནི་བླ་མ་འདི་མིན་ནམ་སྙམ་ལ། དེའི་ནང་དུ་ཁོང་གིས་《གདུང་རབས་མེ་ཏོག་ཕྲེང་བ་》ཞེས་པའི་ཁྱུང་པོའི་ལོ་རྒྱུས་ཤིག་ཀྱང་བྲིས་ཚུལ་གསལ། བླ་མ་འདི་ནི་དུས་རབས་བཅུ་བཞི་པར་འཁྲུངས་སམ་སྙམ་མོད། དེ་ལ་བཞེད་སྟངས་མི་འདྲ་བ་ཁ་ཤས་ཡོད། གཞན་2014ལོར་མི་རིགས་དཔེ་སྐྲུན་ཁང་གིས་པར་སྐྲུན་བྱས་པའི་《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས་》བྱ་བར། 《མ་ཡིག་གཡུ་མགོ་མ་ཞེས་པ་འདི་ཁྱུང་གི་རྒྱལ་པོ་གཡུ་ཁྲིའི་རྒྱུད་གཏོགས་ཞེས་བྱ་བ་བཞུགས་པའི་དབུ་ཕྱོགས་སོ་》དང་། 《མ་ཡིག་གཡུ་འགོ་མ་འདི་ཁྱུང་གི་རྒྱལ་པོ་གཡུ་ཁྲིའི་རྒྱུད་དུ་གཏོགས་སོ》《མ་ཡིག་གཡུ་མགོ་མ》《ཁྱུང་པོའི་རྒྱལ་རབས་དང་ལོ་རྒྱུས》《སྲིད་པའི་ས་བགོས་ཆེན་མོ་བཞུགས》 《རྗེ་དབྲ་ཁྱུང་དཀར་པོའི་གདུང་རབས་འཁྲུངས་ཚུལ་ལེགས་བཤད་མུ་ཏིག་ཕྲེང་བའི་ལྡེ་མིག་བཞུགས་སོ་》ཞེས་པའི་དཔེ་ཆ་ལྔ་བཞུགས་སོ། །
       མ་ཡིག་དེ་དག་གི་བརྩམས་དུས་གསལ་པོར་མ་ངེས་ཀྱང་ནང་དོན་ཐད་ཕྱིས་སུ་ཁ་སྣོན་བྱས་པའི་ལོ་རྒྱུས་མང་པོ་གསལ། དེ་ལས་འགའ་ཞིག་གིས་ཁྱུང་གི་གདུང་རབས་《གསེར་སྒམ་མ་》དང་། 《གོང་སྔོན་མ》《མ་ཡིག་གཡུ་མགོ་མ་》སོགས་གཞིར་བཟུང་ཚུལ་གསལ། དཔེ་ཆ་འདི་དག་ཧ་ཅང་འཕྱི་བའི་དུས་སུ་བྱུང་བར་མི་འདོད་དེ། ལ་ལར་ཁྱུང་གི་རུས་རྒྱུད་སྒེར་གྱིས་ཉར་ཞིང་གསང་བ་དམ་པའི་གདུང་རབས་ཤིག་ཡིན་ཚུལ་གསལ་བཤད་བྱས་ཡོད།⒀ དེའི་ཚིག་ཤུགས་ནས་མི་རབས་མང་པོ་ཞིག་ལ་ངག་ཐོག་དང་ཡིག་ཐོག་གཉིས་ཀ་ནས་བརྒྱུད་མྱོང་བ་མཚོན། འདི་དག་གི་ནང་བཀོད་པའི་ལིག་མི་རྐྱའི་གནས་ཚུལ་བྱེ་བྲག་ཏུ་ཅུང་མི་མཐུན་ལ། མི་སྣ་འགའ་ཞིག་གི་མིང་ངམ་བྱུང་དུས་ལ་ནོར་འཛོལ་བྱུང་འདུག་སྙམ། དེ་དག་གི་ནང་དོན་མདོར་བསྡུས་ན། སྔོན་ཚེ་ཞང་ཞུང་ཁ་ཡུག་གི་ཡུལ་དུ་འདབ་ཆགས་ཀྱི་རྒྱལ་པོ་ཁྱུང་ཞིག་བབས་ནས་འཕུར་རྗེས་ཤུལ་དུ་སྒོ་ང་གསུམ་བརྡོལ་བ་ལས་ཁྱེའུ་མཚན་དང་ལྡན་པ་གསུམ་བྱུང་བ་རིམ་བཞིན་ལྷ་ཁྱུང་རྒྱལ་དང་ཁྱུང་རྒོད་ཐོག་ལ་འབར། ཆུང་བ་དམུ་ཁྱུང་རྒྱལ་གསུམ་ཟེར།⒁ དེ་ལས་དམུ་ཁྱུང་རྒྱལ་གྱི་སྲས་སམ་རྒྱུད་པ་ནི་ཁྱུང་པོ་སྟག་སྒྲ་དུན་ཙུག་དང་དཔལ་གྱི་འགིར་ཏི། ཁྱུང་བཟའ་ཡེ་ཤེས་མཚོ་རྒྱལ་གསུམ་ཡིན། དུས་དེར་རྒྱལ་པོ་ཁྲི་སྲོང་ལྡེ་བཙན་གྱིས་ཞང་ཞུང་གི་རྒྱལ་པོ་ལིག་མི་རྒྱལ་བཀྲོངས་ནས་ཞང་ཞུང་མངའ་འོག་ཏུ་བསྡུས་ཏེ་རྒྱལ་ཁྲིམས་སིལ་བུར་ཐོར་ལ། གཡུང་དྲུང་བོན་བསྣུབས་སྐབས་ལིག་མི་རྒྱལ་གྱི་ཤུལ་དུ་རྒྱལ་པོར་ཁྱུང་པོ་སྟག་སྒྲ་དུན་ཙུག་བསྡད་ནས་བོན་དང་རྒྱལ་སྲིད་སྐྱོང་བའི་མངའ་བདག་མཛད། ཁྱུང་པོ་སྟག་སྒྲ་དུན་ཙུག་གི་སྲས་ཙན་སྒྲ་དུན་ཙུག་ཡིན་ལ། དེའི་སྲས་གྱེར་ནམ་ཟུར་རྩེ་དང་དེའི་སྲས་སྟོང་རྒྱུང་རིང་མོ་དང་ཁྱུང་པོ་སྟག་ལ་སྐྱེས།⒂ དེའི་སྲས་མཁས་གྲུབ་ཆོས་རྗེ་དང་ཁྱུང་པོ་རྣལ་འབྱོར། དཔལ་གྱི་འགིར་ཏིའི་སྲས་མཆོག་གི་སྒྲོན་མ་དང་སྤུངས་སྒྲ་ཟུར་རྩེ་གཉིས། དེའི་སྲས་ཁྱུང་པོ་བཀྲ་ཤིས་རྒྱལ་མཚན་དང་། དེའི་སྲས་ཁྱུང་པོ་ལེགས་མགོན། དེའི་སྲས་ཁྱུང་པོ་གྱེར་ཟླ་མེད་དང་ར་ས་ཁྲི་ནེ་ཁོད་གཉིས། དེའི་སྲས་ཁྱུང་པོ་ར་སང་ཀླུ་རྒྱལ་དང་ཏ་ཡི་ཧྲི་ཙ་ཡིན། ཁྱུང་བཟའ་ཡེ་ཤེས་མཚོ་རྒྱལ་ནི་ལིག་མི་རྒྱའི་བཙུན་མོ་ཡིན།⒃ དེ་ལས་ཁྱུང་པོ་སྟག་སྒྲ་དུན་ཙུག་དང་ར་སངས་རྗེ་ཡི་རུས་རྒྱུད་ནི་ཁྱུང་པོ་ཡིན་པར་ཤེས་ནའང་། བྱེ་བྲག་ཏུ་ཁྱད་པར་ཅུང་མེད་དམ་སྙམ།
       འདིར་ཁྲི་སྲོང་ལྡེ་བཙན་གྱིས་ཞང་ཞུང་གི་རྒྱལ་པོ་ལིག་མི་རྐྱ་བཀྲོངས་རྗེས། ཁྱུང་གི་རུས་རྒྱུད་ནས་མི་ཞིག་ཞང་ཞུང་གི་རྒྱལ་པོར་བསྡད་ཚུལ་དེ་ལ་དོ་སྣང་གསལ་པོ་དགོས་སྙམ།དེ་འདྲ་ཞིག་རིག་འཛིན་ཀུན་གྲོལ་གྲགས་པའི་《གཡུང་དྲུང་བོན་གྱི་བཀའ་འགྱུར་དཀར་ཆག་》⒄དང་ཤར་རྫ་བཀྲ་ཤིས་རྒྱལ་མཚན་གྱི་《ལེགས་བཤད་རིན་པོ་ཆེའི་གཏེར་མཛོད་》⒅ནང་དུ་མཆིས། སྤ་བསྟན་རྒྱལ་བཟང་པོ་དང་དཔལ་ཚུལ་སོགས་ཀྱིས་ཀྱང་སོ་སོའི་བརྩམས་ཆོས་ནང་དུ་དྲངས་ཡོད། ཁོང་རྣམ་པའི་བརྩམས་ཆོས་ནང་དུ་ཁྲི་སྲོང་ལྡེ་བཙན་གྱིས་ལིག་མི་རྐྱ་བཀྲོངས་པའི་གནས་ཚུལ་གྱི་གཏམ་རྒྱུད་གཉིས་ཡོད་པ་ལས་གཅིག་ནི་འདི་དང་མཐུན་ལ། གཞན་དེ་《སྙན་རྒྱུད་རྒྱས་བཤད་ཆེན་མོ་》དང་མཐུན། ཁོང་ཚོས་འདི་གཉིས་ས་བཅད་གཅིག་གི་ནང་དུ་བྲིས་མེད་པར། ཁྱུང་གི་གདུང་རབས་ལ་འབྲེལ་བའི་དུམ་ཚན་དེ་ཁྱུང་གི་རིགས་རུས་དང་ལོ་རྒྱུས་སྐབས་སུ་བཀོད་ཅིང་། 《སྙན་རྒྱུད་རྒྱས་བཤད་ཆེན་མོ་》དང་མཐུན་པའི་དུམ་ཚན་དེ་ཁྲི་སྲོང་ལྡེ་བཙན་གྱིས་བོན་བསྣུབས་ཚུལ་བསྟན་སྐབས་བཀོད་ཡོད་པ་ལས། དེ་གཉིས་ཀྱི་འབྲེལ་བའམ་ཁྱད་པར་སུས་ཀྱང་གསལ་བཤད་གནང་མེད།
       《སྙན་རྒྱུད་རྒྱས་བཤད་ཆེན་མོ་》ལས་ཁྱུང་གི་གདུང་རབས་ཀྱི་སྐོར་གླེངས་མེད། དེ་བས་དཔེ་ཆ་གཉིས་ལས་བྱུང་བའི་ཁྲི་སྲོང་ལྡེ་བཙན་གྱིས་ཞང་ཞུང་གི་རྒྱལ་པོ་ལིག་མི་རྐྱ་བཀྲོངས་པའི་གནས་ཚུལ་གྱི་ཆ་ནས་ཅུང་མི་མཐུན། ཁྱུང་གི་གདུང་རབས་སྐོར་དཔེ་ཆ་དག་གི་ནང་དུ་ཁྲི་སྲོང་ལྡེ་བཙན་གྱིས་རྒྱལ་པོ་ལིག་མི་རྐྱ་བཀྲོངས་རྗེས་ཁྱུང་གི་རྒྱུད་ལས་འཁྲུངས་པའི་ཁྱུང་པོ་སྟག་སྒྲ་དུན་ཙུག་བྱ་བས་ཞང་ཞུང་གི་རྒྱལ་པོ་བྱས་ཚུལ་དང་།⒆ དེའི་རྗེས་ད་དུང་སྲས་འགའ་ཞིག་གིས་ཞང་ཞུང་གི་རྗེ་བོ་བྱས་ཚུལ་གསལ། 《སྙན་རྒྱུད་རྒྱས་བཤད་ཆེན་མོ་》ལས་ཀྱང་རྒྱལ་པོ་ཁྲི་སྲོང་ལྡེ་བཙན་གྱིས་རྒྱལ་པོ་ལིག་མི་རྐྱ་བཀྲོངས་ཏེ་བོན་ཐམས་ཅད་མཐར་སྤྱུགས་པའི་བཀའ་ཁྲིམས་བཅོས་ཤིང་། ཕྱིས་སུ་བཀའ་ཁྲིམས་དེ་ལ་བསྒྱུར་བཅོས་བྱས་ཏེ་བོན་གྱི་དཔེ་ཆ་མང་པོ་གཏེར་དུ་སྦས་ནས། ཡར་ལུང་དང་ཞང་ཞུང་སོགས་ཡུལ་གྲུ་འགའ་ཞིག་བོན་གྱི་རིགས་རུས་འགའ་ལ་བྱིན་པའི་གནས་ཚུལ་གསལ།དེའི་རྒྱུ་མཚན་ནི་ཁྲི་སྲོང་ལྡེ་བཙན་གྱིས་བོན་དང་ཞང་ཞུང་གི་རྒྱལ་པོ་བཀྲོངས་སྟབས་རྒྱལ་ཁམས་ཡོངས་ལ་ནད་ཡམས་སོགས་བཀྲ་མི་ཤིས་པའི་གནས་ཚུལ་མང་པོ་བྱུང་བས། སླར་ཡང་ཡུལ་དང་མངའ་ཁོངས་འགའ་ཞིག་བོན་གྱི་རུས་རྒྱུད་འགར་བགོས་ནས་བོན་སྤེལ་དུ་བཅུག་པར་བརྗོད། གནས་ཚུལ་དེ་འདྲ་ཞིག་བོན་གྱི་དཔེ་ཆ་མང་ཤས་སུ་བྱུང་ཞིང་། དུས་རབས་བཅུ་གཅིག་པ་དང་བཅུ་གསུམ་པ་སོགས་ཀྱི་ནང་དུ་རིམ་གྱིས་ཐོན་པའི་《བསྒྲགས་པ་གླིང་གྲགས་》དང་།《རྩ་རྒྱུད་ཉི་ཟེར་སྒྲོན་མ》《སྲིད་པ་རྒྱུད་ཀྱི་ཁ་བྱང་ཆེན་མོ་》སོགས་ཅུང་ཟད་བྱུང་སྔ་བའི་ཡིག་ཆའི་ནང་དུའང་གསལ། བོན་གྱི་རིག་གནས་ལོ་རྒྱུས་སྟེང་དེ་ལ་དབུ་ཡོག་བྱུང་ཚུལ་ཞེས་བྲིས་ཡོད་པ་ལས་ལིག་མི་རྐྱ་བཀྲོངས་ཤིང་ཞང་ཞུང་གི་རྗེ་བོ་གསར་པ་ཞིག་བྱུང་ཚུལ་བྲིས་མེད།
       གོང་དུ་འཁོད་པའི་ཡིག་ཆ་ཁག་གིས་ཁྲི་སྲོང་ལྡེ་བཙན་གྱིས་ལིག་མི་རྐྱ་བཀྲོངས་པའི་གནས་ཚུལ་སྐོར་ར་སྤྲོད་འཐུས་ཚང་ཞིག་བྱེད་མི་ནུས་ཀྱང་། དེ་ནི་བོན་གཏམ་ཞིག་གོ་ཞེས་པའི་གཏམ་ཁོ་ནར་ཡིད་ཆེས་བྱ་མི་རུང་། ཏུན་ཧོང་ནས་ཐོན་པའི་ཤོག་དྲིལ་P.T.1288ལྟར་ན། 644ལོར་རྒྱལ་པོ་སྲོང་བཙན་སྒམ་པོས་ལིག་མི་རྐྱའི་རྒྱལ་སྲིད་བརླགས་ཏེ་ཞང་ཞུང་ཐམས་ཅད་འབངས་སུ་བཀུག་པ་དང་། མང་སྲོང་མང་བཙན་གྱི་སྐབས་ཏེ་653ལོར་ར་སངས་རྗེའི་བློན་པོ་རིང་སྟག་རྷྱ་སོགས་ཀྱིས་ཞང་ཞུང་དུ་ཚོང་ལས་གལ་ཆེན་ཞིག་བྱས་ལ།ལོ་དེར་སྤུག་གྱིམ་བཙན་རྨང་ཆུང་གིས་འཁོས་དཔོན་བྱས།དེར་བརྟགས་ན་རྒྱལ་པོ་སྲོང་བཙན་སྒམ་པོས་ལིག་མི་རྐྱའི་རྒྱལ་སྲིད་བརླགས་པ་ལས་ཞང་ཞུང་འབངས་སུ་བཀུག་སྟེ་ར་སངས་རྗེ་དཔོན་ལ་བསྐོས་པ་ར་སྤྲོད་བྱེད་ཐུབ། དེའི་སྟེང་654ལོར་མགར་སྟོང་བཙན་གྱིས་ཞང་ཞུང་གི་རྒོད་གཡུང་ཕྱེ་བ་དང་། 671ལོར་བཙན་པོ་མང་སྲོང་མང་བཙན་གྱི་སྲིང་མོ་ཞིག་ཞང་ཞུང་གི་རྒྱལ་པོར་བཙུན་མོར་བྱིན། ཏུན་ཧོང་ཤོག་དྲིལ་IOL TIB J 0750ལྟར་ན། 675 ལོར་མགར་བཙན་སྙ་ལྡོམ་བུས་ཞང་ཞུང་གི་བཀའ་ཁྲིམས་གསར་དུ་བཟོས་ལ།677ལོར་ཞང་ཞུང་ངོ་ལོག དེ་ནི་འདུས་སྲོང་མང་པོ་རྗེའི་ཁྲི་ལོ་དང་པོ་ཡིན། དེའི་ཕྱི་ལོ་སྟེ་678ལོར་ཞང་ཞུང་ལ་བཀྱོན་ཕབ་པ་དང་སྐབས་དེའི་རྗེ་དཔོན་གྱི་མིང་ལ་ར་སངས་རྗེ་ཞེས་འཁོད་འདུག གནས་ཚུལ་འདི་དག་གི་སྟེང་ནས་ཞང་ཞུང་གི་སྟོབས་ཤུགས་དང་དཔལ་འབྱོར་ཆུ་ཚད་སྔར་ལས་འཕེལ་རྒྱས་འགྲོ་བཞིན་པ་ཤེས་ཐུབ། 《ཆོས་འབྱུང་མཁས་པའི་དགའ་སྟོན་》གཙོས་ཆོས་འབྱུང་དེབ་ཐེར་འགའ་ཞིག་ལས། སྐབས་དེའི་ཞང་ཞུང་ནི་མཐའི་རྒྱལ་ཕྲན་བཞིའི་གྲས་ཤིག་ཡིན་ཚུལ་གསལ།⒇ ཏུན་ཧོང་གཙོས་ཡིག་ཆ་ཕལ་ཆེ་བར་ར་སངས་རྗེ་ཡི་རུས་ཁྱུང་ཡིན་ལ། རྒྱལ་ཕྲན་སིལ་མའི་སྐབས་སུ་དེའི་མེས་པོ་གཅིག་ལིག་མི་རྐྱའི་བློན་པོ་བྱས་མྱོང་།《དབའ་བཞེད་》ལྟར་ན། རྒྱལ་པོ་སྟག་རི་གཉན་གཟིགས་ཀྱི་སྐབས་སུ་ར་སངས་རྗེ་ཡིས་བོད་བཙན་པོར་རོགས་རམ་བྱས་ཏེ་ཞང་ཞུང་འབངས་སུ་བསྡུས་པའི་གནས་ཚུལ་བྱུང་ཞིང་།﹙21﹚གནས་ཚུལ་དེ་འདྲ་ཞིག་བོད་ཀྱི་ཡིག་ཆ་ཕལ་མོ་ཆེར་གསལ། ལྷག་པར་དུ་རྒྱལ་པོ་གཉའ་ཁྲི་བཙན་པོའི་སྐབས་ཀྱི་ཡབ་འབངས་རུས་དྲུག་གི་གྲས་སུའང་རུས་ཁྱུང་ཅན་ཞིག་ཡོད་ལ། ཁྱུང་གི་གདུང་རབས་མཚོན་པའི་ཡིག་ཆའི་ནང་དེ་ནི་ལྷ་ཁྱུང་རྒྱལ་པོའི་རྒྱུད་པ་ཡིན་ཚུལ་བྲིས་ཡོད། དེ་བས་ཁྱུང་གི་རྒྱུད་པ་ནི་སྔ་རྗེས་སུ་ཞང་བོད་ཀྱི་རྒྱལ་པོ་གཉིས་ལ་འབྲེལ་བ་དམ་པའི་ཁྱིམ་རྒྱུད་ཅིག་ཡིན་པ་ཤེས་ཐུབ། ཏུན་ཧོང་ཤོག་དྲིལ་གྱི་གནས་ཚུལ་འདི་དག་ལ་བརྟགས་ན། བོན་གྱི་ཡིག་ཆར་འཁོད་པའི་ཁྲི་སྲོང་ལྡེ་བཙན་སྐབས་ཀྱི་ལིག་མི་རྐྱ་ནི་ར་སངས་རྗེ་ཡི་རྒྱུད་པའམ་ཡང་ན་724ལོའི་རྗེས་སུ་གསར་དུ་བསྐོས་པའི་རྗེ་བོ་ཞིག་ཡིན་དགོས་པར་སྣང་།
གསུམ་པ། 《ཉི་མའི་རིགས་ཀྱི་རྒྱལ་རབས་》ལས་ཞང་ཞུང་གི་རྒྱལ་པོའི་སྐོར།
       གུ་གེ་པཎྜི་ཏ་གྲགས་པ་རྒྱལ་མཚན་གྱིས་《ཉི་མའི་རིགས་ཀྱི་རྒྱལ་རབས་སྐྱེ་དགུའི་ཅོད་པཎ་ཉི་ཟླའི་ཕྲེང་མཛེས་》(རྩོམ་འདིར་ཉི་མའི་རིགས་ཀྱི་རྒྱལ་རབས་ཞེས་བསྡུས་ཡོད།)བྱ་བ་ལས། ཞང་ཞུང་གི་རྒྱལ་པོ་དང་ཆོས་ཀྱི་གནས་ཚུལ་ཐོར་བུ་ཞིག་མཆིས།﹙22﹚ དེའི་ནང་ཞང་ཞུང་གི་རྒྱལ་པོ་ལིག་མི་རྐྱའི་རྒྱལ་རབས་མ་བྱུང་བའི་སྔོན་དུ་རྩེ་ཞེས་བྱ་བའི་རྒྱལ་པོ་ཞིག་བྱུང་ཚུལ་གསལ། དེར་སྲོང་བཙན་སྒམ་པོའི་སྔོན་དུ་ཞང་ཞུང་གི་རྒྱལ་པོ་མི་རབས་བཅུ་གཅིག་བྱུང་བ་དང་། སྲོང་བཙན་གྱི་ཕྱིས་སུ་གདུང་རབས་དྲུག་གམ་བཞི་བྱུང་ཡོད། སྲོང་བཙན་སྒམ་པོ་དང་ཁྲི་སྲོང་ལྡེ་བཙན་གཉིས་ཀྱི་སྐབས་བྱུང་བའི་ཞང་ཞུང་གི་རྒྱལ་པོ་ནི་སྙ་ཤུར་ལ་ཁྭ་གེང་རྩེ་དང་རྙ་ཤུར་ལི་བྱིན་མུ་སད་ཁྱ་གཉིས་ཡིན། དེར་བརྟེན། 《སྙན་རྒྱུད་རྒྱས་བཤད་ཆེན་མོ་》དང་ཁྱུང་གི་གདུང་རབས་ཁག་ཏུ་བཀོད་པའི་ཞང་ཞུང་གི་རྒྱལ་པོའི་སྐོར་ལ་ཡང་བསྐྱར་དཔྱད་བསྡུར་ཞིག་བྱ་འོས། 《ཉི་མའི་རིགས་ཀྱི་རྒྱལ་རབས་》ཞེས་པའི་དེབ་ཐེར་འདི་ནི་དུས་རབས་བཅོ་ལྔ་པའི་ནང་བརྩམས་པས་ཅུང་འཕྱི་མོད། ཁོང་གི་ཕྱག་ཏུ་སྔོན་གྱི་ཡིག་རྙིང་ཁ་ཤས་ཚུད་ཡོད་བསམ་ཡང་མཚན་མི་གསལ།
       དེའི་ནང་རྒྱལ་པོ་ཁྲི་སྲོང་ལྡེ་བཙན་གྱིས་ཞང་ཞུང་གི་རྒྱལ་པོ་ལིག་མི་རྐྱ་ཟེར་བ་ཞིག་བཀྲོངས་ཚུལ་མི་གསལ་ནའང་། སྙ་ཤུར་རམ་ལིག་མི་རྐྱ་ནི་ཞང་ཞུང་གི་རྒྱལ་པོ་འགའི་སྤྱི་མིང་ལ་འཇུག་པ་དང་ལྷག་པར་དུ་སྙ་ཤུར་གྱི་རྒྱལ་པོ་ལི་བྱིན་མུ་སད་ཁྱ་ནི་ཁྲི་སྲོང་ལྡེ་བཙན་གྱི་དུས་སྐབས་ཙམ་ལ་བྱོན། དེ་དང་མཉམ་དུ་ཞང་ཞུང་མཆེད་ལྔ་བྱ་བའི་རུས་རྒྱུད་འགའ་བྱུང་། རུས་ལྔ་པོ་དེའི་སྐབས་ཞང་ཞུང་གི་རྒྱལ་པོ་ཞེས་པ་ཟུར་དུ་ཡོད་ལ་དེར་རྒྱལ་རབས་བཞི་བྱུང་། ཁོ་ཚོའི་རྒྱུད་སོགས་ཀྱིས་རྒྱལ་རབས་འགའི་རིང་ལ་ཡུལ་མི་འདྲ་བ་འགའ་བཟུང་རྗེས་ཡུལ་གཞན་དབང་དུ་བསྡུས་ཏེ་འཕེལ་ཚུལ་གསལ། ལྷག་པར་དུ་ཁོ་ཚོ་མཉམ་འབྲེལ་གྱིས་ཁྱུང་གི་རིགས་རུས་ལ་གཉའ་གནོན་ཆེན་པོ་བྱས་ཤིང་། ལོ་རེར་ཁྱུང་གི་རིགས་རུས་ལས་མི་གཅིག་གསོལ་མཆོད་གཏོང་བཞིན་ཡོད། ཁོ་ཚོས་ཁྱུང་གི་རིགས་རུས་ལ་དེ་ལྟར་གཉའ་གནོན་བྱེད་དགོས་པའི་རྒྱུ་མཚན་གསལ་པོར་བྲིས་མེད་ཀྱང་།ཁྱུང་གི་གདུང་རབས་གསལ་བའི་ཡིག་ཆ་དག་ལྟར་ན། རྒྱལ་པོ་ཁྲི་སྲོང་ལྡེ་བཙན་གྱིས་ཞང་ཞུང་གི་རྒྱལ་པོ་ལིག་མི་རྐྱ་བརླགས་རྗེས། རྒྱལ་སྲིད་ཁྱུང་པོ་སྟག་སྒྲ་དུན་ཙུག་གིས་ཡུན་རིང་བཟུང་ལ། དེའི་ཕྱིས་སུ་སྟོང་རྒྱུང་རིང་མོས་བཟུང་ཞིང་ཁོང་གི་སྐབས་ཞང་ཞུང་གི་སྟོད་ན་ཞང་རྒྱལ་གྱི་aདཔོན་རྒྱུད་ཡིན་པའི་སྡང་ལྟ་དང་། སྨད་ན་སྡང་མིག་བྱ་བ་གཉིས་ཡོད།﹙23﹚ དེ་གཉིས་ཀྱིས་སྟོང་རྒྱུང་རིང་མོར་དམག་བརྒྱབ་པས།སྟོང་རྒྱུང་རིང་མོས་རྒྱལ་ས་དོར་ནས་བྱང་རྒྱུད་མདོ་ཁམས་སུ་བྱོན་ནས་ཕོ་བྲང་ཞིག་བཏབ་པ་ལའང་ཁྱུང་ལུང་དངུལ་མཁར་ཟེར། འདི་ལས་གཞིགས་ཚེ་ཞང་ཞུང་སྟོད་སྨད་ཀྱི་རུས་རྒྱུད་དེ་དག་ནི་ཞང་ཞུང་རྒྱལ་པོའི་དཔོན་རྒྱུད་ཡིན་པ་གསལ་ཞིང་། ཁྱུང་གི་རྒྱུད་པའི་གནས་མ་ཚུགས་པའི་རྒྱུ་མཚན་ཁོ་ཚོ་ལིག་མི་རྐྱའི་རྒྱུད་པ་མིན་པས་སོ། །
       དེ་བས་རྒྱལ་པོ་ཁྲི་སྲོང་ལྡེ་བཙན་གྱིས་ལིག་མི་རྐྱའི་རྒྱལ་སྲིད་བརླགས་རྗེས་ཁྱུང་གི་རིགས་རུས་ལ་དམིགས་བསལ་གྱི་གོ་གནས་གནང་བས། ཞང་ཞུང་གི་རྒྱལ་པོའི་དཔོན་རྒྱུད་དུ་གྲགས་པའི་རུས་རྒྱུད་རྣམས་ཀྱིས་ཁྱུང་གི་རྒྱུད་པར་ངོ་རྒོལ་བྱས་ཤིང་མཐར་སྐྲོད་བཏང་རྗེས། སླར་ཡང་རྒྱལ་པོ་ཞིག་བསྐོས་ཡོད་ལ་དེའི་རྒྱུད་ནི་ལི་སྙ་ཤུར་གྱི་རྒྱལ་རྒྱུད་ལ་འདོད། དེ་ལས་མཐོང་ཐུབ་པ་ནི་རྒྱལ་པོ་སྲོང་བཙན་སྒམ་པོས་ལིག་མི་རྐྱའི་མི་རྒྱུད་རྩ་བརླག་བཏང་མེད་ལ། སྐབས་དེའི་ཞང་ཞུང་གི་རྒྱལ་པོ་འདུལ་བར་བྱས་རྗེས་ཆེ་བའི་ཁྱུང་གི་བློན་པོ་དག་ལ་གོ་གནས་སྤྲད་ཡོད། རྒྱལ་པོ་ཁྲི་སྲོང་ལྡེ་བཙན་གྱིས་ཁྱུང་གི་རྒྱུད་པ་དཔོན་ལ་བསྐོ་དོན་གསལ་པོར་བྲིས་མེད་ཀྱང་། བཙན་པོ་དང་ཁྱུང་གི་རུས་རྒྱུད་ཕན་ཚུན་བར་ཡུན་རིང་གི་འབྲེལ་བ་ཟབ་མོ་ཞིག་གྲུབ་ཡོད་དེ། དཔེར་ན། གཉའ་ཁྲི་བཙན་པོའི་སྐབས་སུ་ཁྱུང་གི་རུས་རྒྱུད་ཁག་གིས་ནུས་པ་བཏོན་པའི་རྟགས་ལ་ཡབ་འབངས་རུས་དྲུག་གི་གྲས་སུ་དྲངས་ཡོད་པ་དང་། སྟག་རི་གཉན་གཟིགས་ཀྱི་སྐབས་ཁྱུང་གི་རིགས་རུས་ཀྱིས་བོད་བཙན་པོའི་མངའ་ཁོངས་གཅིག་གྱུར་ལ་ནུས་པ་བཏོན་ཡོད། དེ་བཞིན་སྲོང་བཙན་སྒམ་པོས་ཞང་ཞུང་གི་རྒྱལ་པོ་བཏུལ་རྗེས་ཁྱུང་གི་རྒྱུད་པ་དཔོན་ལ་བསྐོ་དོན་ཡང་ཞང་ཞུང་དབང་དུ་སྡུད་པར་ནུས་པ་བཏོན་པས་རེད། དེའི་སྟབས་ཀྱིས་སྤྱི་ལོ་724ཡི་﹙24﹚རྗེས་ཤིག་ནས་སྙ་ཤུར་གྱི་རྒྱལ་པོ་ལི་བྱིན་མི་སད་ཁྱ་ཞེས་པ་རྒྱལ་པོར་བསྡད་ཡོད་སྙམ།﹙25﹚ ཕྱིས་སུ་ཁྲི་སྲོང་ལྡེ་བཙན་གྱིས་དབང་དུ་བསྡུས་ཤིང་། སྐབས་དེར་ཁྱུང་གི་རྒྱུད་པས་བྱས་རྗེས་བཞག་སྟབས་ཡབ་མེས་ཀྱི་སྲོལ་ལྟར་ཁྱུང་གི་མི་རབས་ལ་གོ་གནས་བྱིན་ཅིང་། མཐའ་མ་ཞང་ཞུང་གི་རུས་རྒྱུད་ཁག་གིས་ངོ་རྒོལ་བྱས་པ་མཚོན། ཁྱུང་གི་རུས་རྒྱུད་བྲིས་པའི་ཡིག་ཆ་ཁག་ལས་སྐབས་དེར་“ཞང་ཞུང་གི་རྒྱལ་ས་ཡང་རྒྱལ་རབས་གཉིས་ལ་ཁྱུང་པོས་བཟུང་”﹙26﹚ཞེས་འཁོད། དེ་བས་ཞང་ཞུང་རུས་ལྔ་སོགས་ཀྱི་སྔོན་ལ་ཁྱུང་གི་རྒྱུད་པའི་སྟོབས་ཤུགས་ས་དེར་ཆགས་ཡོད་སྟབས། ཁོ་ཚོས་སྙ་ཤུར་གྱི་རྒྱུད་པ་རྒྱལ་པོར་བསྐོས་རྗེས་ཁྱུང་གི་རིགས་ལ་གཉའ་གནོན་བྱས་པར་སྙམ། ཕྱིས་སུ་ཁྱུང་གི་རྒྱུད་པས་ཐབས་སྣ་ཚོགས་ལ་བརྟེན་ནས་ཞང་ཞུང་གི་རྒྱལ་པོ་དང་ཞང་ཞུང་རུས་ལྔ་མདེ་པར་གཏོང་རྩིས་ཡོད།
       གོང་གི་དཔྱད་གཞིའི་ཡིག་ཆ་ཁག་གུང་བསྒྲིགས་ནས་བརྟགས་ཚེ། ཁྲི་སྲོང་ལྡེ་བཙན་གྱི་སྐབས་སུ་བྱུང་བའི་ཞང་ཞུང་གི་གནས་ཚུལ་ནི་ཕན་ཚུན་གཅིག་གྱུར་མིན་ནའང་། སྐབས་དེར་ཞང་ཞུང་གི་རྒྱལ་པོ་ཞིག་ཡོད་ཚུལ་ཟུར་ཙམ་མཐོང་ཐུབ། དེ་དང་འབྲེལ་བའི་གནས་ཚུལ་འགའ་ཞིག་ཡིག་ཆ་གཞན་གྱི་ནང་དུའང་མཐོང་ཐུབ། བདུད་འཇོམས་འཇིགས་བྲལ་ཡེ་ཤེས་རྡོ་རྗེ་(1904-1987)མཆོག་གི་དེབ་ཐེར་ལས་ཀྱང་ཁྲི་སྲོང་ལྡེ་བཙན་སྐབས་བོན་གྱི་ཤུགས་ཆེ་ཞིང་མངའ་རིས་སྟོད་ན་ཞང་ཞུང་ཧ་ལ་འབར་﹙27﹚བྱ་བའི་དཔོན་ཞིག་ཡོད་ཚུལ་གསལ། 《སྦ་བཞེད་》ལྟར་ན་རྒྱལ་པོ་ཁྲི་སྲོང་ལྡེ་བཙན་གྱིས་བློན་མང་པོ་མངགས་ཏེ་ཞང་ཞུང་ཡུལ་གྱི་སྐོར་གཉན་པོ་ལེན་དུ་བཅུག་ཀྱང་མ་ལོན་པས། མཐར་སྦ་སང་ཤི་མངགས། སང་ཤིས་ལམ་དུ་ཞང་ཞུང་གི་ལྷ་མོ་མུ་ཙ་ལེན་དང་མཇལ། ཁོ་མོས་དཀོར་གཉན་པོ་དེ་དག་ཇི་ལྟར་ལེན་དགོས་ཚུལ་གྱི་གསང་བ་བསྟན་པས། སང་ཤི་མཁར་ཁྱུང་ལུང་གི་ནང་དུ་སོང་ནས་དཀོར་གཉན་པོ་དག་བླངས།﹙28﹚སྦ་སང་ཤིས་ཞང་ཞུང་ལས་དཀོར་བླངས་ཚུལ་དེས་ཀྱང་སྐབས་དེའི་ཞང་ཞུང་གི་རྗེ་བོའི་འབྱོར་པའམ་མངའ་ཐང་ཟུར་ཙམ་གསལ་བཤད་བྱས་ཡོད་སྙམ།
       ལྷག་པར་དུ་ཁྲི་སྲོང་ལྡེ་བཙན་དགུང་ལོ་ཆུང་དུས་མ་ཞང་ཁྲོམ་པ་སྐྱེས་ཀྱིས་ཆོས་བཀག་ནས་བོན་བྱས་ཚུལ་ཀུན་གྱིས་མཁྱེན་ངེས་རེད། “དེ་དུས། ཞང་ཞུང་དུ་བོན་ལ་རྟེན་པའི་གྲུབ་ཐོབ། བོན་གཞུང་གི་བཤད་སྒྲུབ་ཆེར་དར་བ་ཡིན་ནོ། །”﹙29﹚ཞེས་པ་ལྟར། སྤྱིའི་ཆ་ནས་རྒྱལ་པོ་ཁྲི་སྲོང་ལྡེ་བཙན་སྐབས་བོན་ཆོས་ཀྱི་སྟོབས་ཤུགས་ཆེ་བ་མཚོན་པར་མ་ཟད། བཙན་པོའི་ནང་འཁོར་གྱི་བོན་དང་ཞང་ཞུང་བར་ནའང་འབྲེལ་བ་ཡོད་པ་མཚོན། 《སྦ་བཞེད་》ལྟར་ན། ཁྲི་སྲོང་ལྡེ་བཙན་གྱིས་བན་བོན་གྱི་ཁ་འཛིན་སོ་སོར་བསྐོས་ཏེ་ཆོས་ཀྱི་གཏན་ཚིགས་སམ་བཟང་ངན་རྩོད་པ་བྱེད་དུ་བཅུག་ལ། བོན་པོའི་ཁ་འཛིན་གྱི་མི་སྣའི་ཁྲོད་ཁྱུང་པོ་དུམ་ཚིགས་དང་། ཁྱུང་པོ་རྩེ་བ། ཚེ་མི་སོགས་ཡོད་ཚུལ་བྲིས་ཡོད། མཐར་རྗེའི་སྐུའི་རིམ་གྲོ་དང་། བར་ཆད་སེལ་བ་ལ་འདྲེ་སྲིན་སོགས་ལ་བོན་བྱེད་མཁན་འཚེ་མི་དང་ཞང་ཞུང་མ་གཏོགས་གཞན་མི་གནང་བར་བཀས་བཅད་པ་དང་། བོན་དཔེ་ཀུན་ཆུ་ལ་བསྐུར་ཅིང་ལྷག་མ་བསམ་ཡས་མཆོད་རྟེན་ནག་པོའི་འོག་ཏུ་མནན་ཚུལ་གསལ།﹙30﹚ཡིག་ཆ་དེ་དག་གཅིག་མཐུན་གྱིས་ཁྱུང་པོ་སྟག་སྒྲ་དུན་ཙུག་ནི་ཁྲི་སྲོང་ལྡེ་བཙན་སྐབས་བྱུང་བའི་བོན་གྱི་བླ་མ་གལ་ཆེན་ཞིག་ལ་བརྩིས་ཡོད། དེའི་ཐད་《སྦ་བཞེད་ཞབས་བཏགས་མ་》ལས། “འདི་ན་སང་ཤི་ཞང་ཞུང་ནས་སྐོར་བླང་པའི་ལོ་རྒྱུས་བྲིས་འདུག་པ་དེ་གཞན་ལ་འདུག་” ﹙31﹚ཅེས་གསལ། ཚིག་དོན་འདི་ལ་བརྟགས་ན་ཞང་ཞུང་སྐོར་ལ་ད་དུང་ཡིག་ཆ་གཞན་ཡོད་པ་འདྲ།
       ཡིག་ཆ་དེ་དག་ཏུ་ཁྲི་སྲོང་ལྡེ་བཙན་གྱིས་ཞང་ཞུང་གི་རྒྱལ་པོ་ལིག་མི་རྐྱ་བཀྲོངས་རྗེས་ཁྱུང་པོ་སྟག་སྒྲ་དུན་ཙུག་རྒྱལ་པོར་བསྐོས་ཚུལ་འཁོད་མེད། ཁྲི་སྲོང་ལྡེ་བཙན་གྱིས་བོན་ཆོས་བསྣུབས་རྗེས་ཞང་ཞུང་ནས་བོན་པོའི་སྟོབས་ཤུགས་ཀྱིས་ངོ་རྒོལ་བྱས་ཤིང་། མཐར་ཞང་ཞུང་དང་ཡར་ལུང་སོགས་ཀྱི་ཡུལ་འགའ་ཞིག་རུས་རྒྱུད་འགའ་ལ་གནང་ཚུལ་བོན་གྱི་ཡིག་ཆ་མང་པོར་འཁོད་ཡོད། 《གཡུང་དྲུང་བོན་གྱི་བསྒྲགས་པ་གླིང་གྲགས་》ལས། ཁྲི་སྲོང་ལྡེ་བཙན་གྱིས་བོན་བསྣུབས་སྟབས་སྙུང་གིས་བཟུང་ལ།﹙32﹚ མཐར་ཁྲི་སྲོང་ལྡེ་བཙན་གྱི་བློན་པོས་བོན་ཞིག་ལ་རྒྱུ་རྐྱེན་ཞུས་པའི་ལན་དུ་བོན་ཆོས་བསྣུབས་སྟབས་ཡིན་པས། བོན་ཆོས་སྤེལ་དུ་བཅུག་ནས་བོན་གྱི་རུས་རྒྱུད་ལ་ཆེ་དགེ་ཡིག་ཚང་སྤྲད་ན་ལེགས་ཚུལ་བཤད། དེ་མུར་བོན་ལ་དད་པའི་རང་དབང་བསྩལ་ཏེ་ཆེ་དགེ་ཡིག་ཚང་དང་སྟོད་སྨད་ཀྱི་ཡུལ་གྲུ་དུ་མ་ནས་མངའ་རིས་ཕུལ།﹙33﹚གནས་ཚུལ་དེ་འདྲ་ཞིག་《སྲིད་པ་རྒྱུད་ཀྱི་ཁ་བྱང་ཆེན་མོ་》ལས་ཀྱང་གསལ་ཏེ། “ཞང་ཞུང་སྐུ་བླ་མུ་དུར་བདར། དམ་ཉམས་རུ་ཏྲ་ཚོགས་སུ་བསྒྲལ་”﹙34﹚ཞེས་འབྱུང་། 《སྲིད་པ་རྒྱུད་ཀྱི་ཁ་བྱང་ཆེན་མོ་》ལྟར་ན། སྐུ་བླ་མུ་ཐུར་རམ་མུ་དུར་ནི་ཁྲི་སྲོང་ལྡེ་བཙན་སྐབས་སུ་ཞང་ཞུང་གིས་བསྟེན་པའི་ལྷ་གཙོ་བོ་ཞིག་ཡིན། 《གཡུང་དྲུང་བོན་གྱི་བསྒྲགས་པ་གླིང་གྲགས་》ལས། “ཁྱུང་པོ་གྱེར་ཟླ་མེད་ཀྱི་སྐུ་བླ་མུ་ཏུར་གྱིས་ངར་བཏབ་སྟེ་མནན་ནོ། །” ﹙35﹚ཞེས་དང་དེ་ནི་གུང་སྲོང་གུང་བཙན་གྱི་སྐུ་གཤེན་ཡིན་ཚུལ་གསལ།﹙36﹚ཁྱུང་གི་གདུང་རབས་དག་ལས་ཁྱུང་པོ་གྱེར་ཟླ་མེད་ཀྱིས་དགྲ་སྲི་མནན་ཚུལ་དང་དེ་ནི་ཁྲི་སྲོང་ལྡེ་བཙན་སྐབས་བྱུང་ཞིང་དཔལ་གྱི་མགུར་ཏིའི་རྒྱུད་ཡིན་ཚུལ་འཁོད།﹙37﹚འདི་དག་གིས་གསལ་བཤད་བྱས་པ་ནི་ཁྲི་སྲོང་ལྡེ་བཙན་གྱིས་བོན་བསྣུབས་པ་ནི་བོད་ཁམས་ཡོངས་ཀྱི་གནད་དོན་ཞིག་ལ་ཐུག་ཡོད་པ་ཤེས་ཐུབ་པས། དེས་ནི་བོན་ཆོས་བྱེད་མི་ཆོག་པར་བཀའ་བསྒྲགས་པ་ཙམ་གྱིས་མེད་པར་གྱུར་འགྲོ་བའམ་དོན་གཞན་བྱུང་མེད་ཅེས་ཚིག་ཐག་གཅོད་མི་ནུས་པ་མཚོན། སྐབས་དེའི་སྤྱི་ཚོགས་ཀྱི་ངོས་ནས་བོན་གྱི་ཆོས་པ་དང་བོན་ལ་དད་པའི་རྩ་བ་བརྟན་པོར་གནས་པས། གློ་བུར་བོན་བྱེད་མི་ཆོག་པའི་བཀའ་བཙན་པོ་དེའི་མཇུག་འབྲས་ནི་སྤྱི་ཚོགས་སྡེ་གཟར་བྱུང་ནས་དུས་མི་བདེའོ། ། མཐར་ཐུག་གི་ཐག་གཅོད་བྱེད་ཐབས་ཀྱང་བོན་ཆོས་གང་འཚམ་རེ་བྱེད་ཆོག་པའི་བཀའ་བསྒྲག་རྒྱུ་དང་། བོན་གྱི་ཆོས་པ་སོགས་ཁྱིམ་རྒྱུད་གལ་ཆེན་ཁག་ཅིག་ལ་སྔར་བཞིན་ཡུལ་གྱི་མངའ་རིས་མི་བགོ་ཐབས་མེད་ཡིན་པས། ཞང་ཞུང་གི་རྗེ་དཔོན་གསར་དུ་བསྐོས་པའང་གནས་ལུགས་དང་མཐུན་པ་ཞིག་རེད་སྙམ། དེ་བས་《ཉི་མའི་རིགས་ཀྱི་རྒྱལ་རབས་》ལས་སྙ་ཤུར་གྱི་རྒྱལ་པོ་འགའ་ཞིག་མུ་མཐུད་དུ་བྱུང་བ་ལྟར་འཁོད་པ་ནི། རྒྱལ་རྒྱུད་གཅིག་གི་གདུང་རབས་ཟམ་མ་ཆད་པར་བྱུང་ཞིང་བར་དུ་རྒྱལ་པོ་གསར་པ་བསྐོས་མེད་པའི་དོན་ཡིན་མིན་མི་ཤེས་ཀྱང་། སྐབས་དེར་ཞང་ཞུང་གི་རྗེ་བོ་ཞིག་བསྐོས་ཡོད་པ་མཚོན་ཡོད།
       མཇུག་བསྡུ་བ།
       རྒྱལ་པོ་ཁྲི་སྲོང་ལྡེ་བཙན་གྱི་སྐབས་ཞང་ཞུང་གི་རྒྱལ་པོ་བཀྲོངས་ཚུལ་དེ་བོད་ཀྱི་ཡིག་ཆར་ཡོངས་ཁྱབ་ཏུ་བཀོད་པ་ཞིག་མིན་མོད། དཔྱད་གཞིའི་ཡིག་ཆ་ཁག་ཅིག་ཏུ་དེའི་སྐོར་བཀོད་ཡོད་ཅིང་དེ་ཡང་ང་ཚོས་རིགས་གསུམ་དུ་བསྡུས་ཆོག་པ་སྟེ། རིགས་དང་པོ་ནི་《ཞང་ཞུང་སྙན་བརྒྱུད་》དང་འབྲེལ་བའི་ཡིག་ཆར་བཀོད་པ་དེ་དག་ཡིན། རིགས་གཉིས་པ་ནི་ཁྱུང་པོའི་གདུང་རབས་སྐོར་གྱི་ཡིག་ཆ་དང་། རིགས་གསུམ་པ་ནི་《ཉི་མའི་རིགས་ཀྱི་རྒྱལ་རབས་》སུ་འཁོད་པའི་གནས་ཚུལ་ཡིན། ཡིག་ཆ་དེ་དག་སྤྱིའི་ཆ་ནས་དུས་རབས་བཅུ་བཞི་པ་ཡས་མས་ཀྱི་ཡིག་ཆ་ཡིན་ནའང་། དེའི་ནང་དུ་འཁོད་པའི་ཞང་ཞུང་གི་རྒྱལ་པོའི་སྐོར་ནི་སྔོན་གྱི་ཡིག་ཆ་རྙིང་པའི་གྲས་ལ་ཁུངས་གཏུག་ཐུབ་པ་ཡིན། ཡིག་ཆ་དེ་དག་ཏུ་འཁོད་པའི་ཞང་ཞུང་གི་རྒྱལ་པོའི་གནས་ཚུལ་མི་འདྲ་ནའང་། ཚང་མས་རྒྱལ་པོ་ཁྲི་སྲོང་ལྡེ་བཙན་གྱི་སྐབས་ཞང་ཞུང་གི་རྒྱལ་པོ་བཀྲོངས་པའམ་རྒྱལ་རྒྱུད་མུ་མཐུད་དུ་གནས་པའི་སྐོར་གསལ་པོར་བསྟན་ཡོད། ལྷག་པར་དུ་《ཉི་མའི་རིགས་ཀྱི་རྒྱལ་རབས་》སུ་ཞང་ཞུང་གི་རྒྱལ་པོའི་སྐོར་འཁོད་པའི་ཡིག་ཆ་མང་པོ་མཐོང་མི་ཐུབ་ཀྱང་།དེ་ནི་རྩོམ་པ་པོ་རང་གི་ལྟ་བ་ཞིག་མ་ཡིན་པར་ཡིག་ཆ་གཞན་ལས་བཤུས་པ་ཤེས་ཐུབ། ཡིག་ཆ་དེ་དག་ཕན་ཚུན་བསྡུར་ཚེ། རྒྱལ་པོ་གཉའ་ཁྲི་བཙན་པོའི་སྐབས་ཁྱུང་གི་རྒྱུད་པས་རོགས་རམ་བྱས་ཏེ་ཁོ་རང་བཙན་པོར་བསྐོས་པ་དང་། སྟག་རི་གཉན་གཟིགས་ཀྱི་སྐབས་ཞང་ཞུང་དབང་དུ་སྡུད་རོགས་བྱས་ལ། སྲོང་བཙན་སྒམ་པོའི་སྐབས་སུའང་ཞང་ཞུང་གི་རྒྱལ་པོ་བཏུལ་རྗེས་གོ་གནས་བྱིན་ཏེ་དཔོན་ལ་བསྐོས་ཡོད། དེའི་ཕྱིས་ཞང་ཞུང་ལིག་སྙ་ཤུར་གྱི་རྒྱུད་ཅིག་རྒྱལ་པོར་བསྡད་ཅིང་། ཁྲི་སྲོང་ལྡེ་བཙན་གྱིས་དེ་བཏུལ་རྗེས་སླར་ཡང་ཁྱུང་གི་རྒྱུད་པར་གོ་གནས་སྤྲད་ཡོད། དེ་ལ་ཞང་ཞུང་གི་རུས་རྒྱུད་ཁག་གིས་ངོ་རྒོལ་བྱས་ཏེ་མཐའ་སྐྲོད་བཏང་ནས་སླར་ཡང་ལིག་སྙ་ཤུར་གྱི་རྒྱལ་རབས་བཙུགས་ཤིང་།གདུང་རབས་བཞིའི་རིང་གནས་ཡོད། དེ་ལྟར་རྒྱལ་པོ་ཁྲི་སྲོང་ལྡེ་བཙན་གྱི་སྐབས་ཞང་ཞུང་གི་རྒྱལ་པོ་ཞིག་བྱུང་ཞིང་དེའི་རྒྱལ་རྒྱུད་ཕྱིས་སུའང་བྱུང་ཚུལ་གསལ་མོད། སྤྱིའི་ཆ་ནས་དེ་ནི་བོད་བཙན་པོའི་མངའ་ཁོངས་སུ་གཏོགས་པའི་རྒྱལ་ཕྲན་ནམ་ཡུལ་དཔོན་ཞིག་ལས་གཞན་མིན་ནོ། །
       མཆན་འགྲེལ།
       ① ཤར་རྫ་བཀྲ་ཤིས་རྒྱལ་མཚན། 《ལེགས་བཤད་རིན་པོ་ཆེའི་གཏེར་མཛོད》[M] པེ་ཅིན། མི་རིགས་དཔེ་སྐྲུན་ཁང་། 1985ལོའི་པར་གཞི་དང་པོ། p.218
       ②《རྫོགས་པ་ཆེན་མོ་ཞང་ཞུང་སྙན་རྒྱུད་མ་བུ་སྐོར་》ལས་《རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་རྩིས་བྱང་ཐེམས་ཡིག་རྒྱས་པ》ལག་བྲིས།
       ③ ཡ་ངལ་དཔལ་བཟང་གི་ལོ་རྒྱུས་གཞན་མཇལ་མྱོང་མེད་པས་བླ་མ་ས་མོ་གླང་སྟེ་དུས་རབས་བཅུ་གསུམ་པར་འཁྲུངས་མིན་བརྟག་བྱར་ལུས། བརྩམས་ཆོས་འདིའི་མགོ་མཇུག་ལ་བལྟས་ཚེ་དཔེ་ཆ་གཞན་ལས་དྲངས་པར་སྙམ་པས་མུ་མཐུད་དུ་བརྟག་དགོས།
       ④ ཁྱུང་པོ་བློ་གྲོས་རྒྱལ་མཚན། 《གླེང་གཞི་བསྟན་པའི་འབྱུང་ཁུངས》སྟོང་སྐོར་ཚེ་རིང་ཐར་གྱིས་རྩོམ་སྒྲིག་བྱས། 《སྟོན་པའི་མཛད་རྣམ་དང་ལོ་རྒྱུས》 པོད་དང་པོ།[G] པེ་ཅིན། མི་རིགས་དཔེ་སྐྲུན་ཁང་། 2010ལོའི་པར་གཞི་དང་པོ། p.420
       ⑤⑦མཁར་རྨེའུ་བསམ་གཏན། 《བོན་གྱི་ལོ་རྒྱུས་དང་། གྲུབ་མཐའ་ཆོ་ག་དང་གཏམ་རྒྱུད་སྐོར་རགས་ཙམ་གླེང་བ》《མདའ་དང་འཕང》 སྟོད་ཆ། [G] པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 2007ལོའི་པར་གཞི་དང་པོ། p.254; p.253
       ⑥ནམ་མཁའི་ནོར་བུ། 《ཞང་བོད་ལོ་རྒྱུས་ཏི་སེའི་འོད》 [M] པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 1996ལོའི་པར་གཞི་དང་པོ། p.343-344
       ⑧ནམ་མཁའི་ནོར་བུ། 《ཞང་བོད་ལོ་རྒྱུས་ཏི་སེའི་འོད》 [M] པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 1996ལོའི་པར་གཞི་དང་པོ། p.344 དེ་ལས་“ཞང་ཞུང་ན་གྲུབ་ཐོབ་ཙོ་མེན་གྱེར་ཆེན་དང་། བོད་ན་སྦ་ཇི་ཕྲོམ་དཀར་པོ། སྟོང་སྒྱུང་མཐུ་ཆེན། མཁས་པ་མི་བཞི། བླ་ཆེན་དྲན་པ་ནམ་མཁའི་སྐུ་ཚེ་སྨད་ཅེས་འབྱུང་བ་ལ། ནམ་མཁའི་ནོར་བུས། བོན་གྱི་གཤེན་པོ་དེ་རྣམས་དུས་རིམ་བར་མའི་མཇུག་སྲོང་བཙན་སྒམ་པོའི་སྔོན་དུ་བྱོན་པ་ཤ་སྟག་ཡིན་སྟབས། ཁྲི་སྲོང་ལྡེའུ་བཙན་གྱི་སྐུ་དུས་དང་འགྲིག་ཐུབ་ཐབས་ག་ལ་ཡོད་”ཅེས་གསལ།
       ⑨ནམ་མཁའི་ནོར་བུ། 《ཞང་བོད་ལོ་རྒྱུས་ཏི་སེའི་འོད》[M] པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 1996ལོའི་པར་གཞི་དང་པོ། p.344 དེ་ལས་“རྒྱལ་པོ་རེ་རེ་ལ་སྐུ་འཁྲུངས་པའི་དུས་སུ། ཕྱི་བློན་གཅིག ནང་བློན་གཅིག ཕྲིན་བློན་གཅིག་དང་གསུམ་ལས་མེད། ཁྲི་སྲོང་ལྡེ་བཙན་གྱི་རིང་ལ། ཕྱི་བློན་བཅུ། ནང་བློན་བཅུ། ཕྲིན་བློན་བཅུ། སུམ་ཅུ་ཡོད་ཅེས་འབྱུང་བ་ལ། ནམ་མཁའི་ནོར་བུས། དེ་སྲོང་བཙན་སྒམ་པོའི་སྐུ་དུས་ཀྱི་གནས་ཚུལ་ཞིག་ཡིན་ངེས་པ་ནི་རྒྱལ་རབས་གསལ་བའི་མེ་ལོང་(པེ་73ཕ་23)ལས་དེའང་ཕྱི་བློན་བཙན་པོ་དྲུག །ནང་བློན་བཟང་པོ་དྲུག །བཀའི་འཕྲུལ་བློན་བཞི །ཞེས་བློན་པོ་རེ་བཞིན་གྱི་མཚན་དང་བཅས་ཏེ་གསལ་བཤད་གནང་ཡོད་འདུག་པ་དེ་ལྟར་ན། ཁྲི་སྲོང་ལྡེ་བཙན་གྱི་སྔོན་དུ་ཕྱི་བློན་གཅིག་དང་ནང་བློན་གཅིག ཕྲིན་བློན་གཅིག་དང་གསུམ་ལས་མེད་ཅེས་སུ་ཞིག་གིས་བཤད་ནུས་”ཞེས་གསལ།
       ⑩འདི་ནི་ནམ་མཁའི་ནོར་བུའི་གསུང་རྩོམ་དུ་བཀོད་པ་དང་བསྡུར་ནས་བདེར་ཕབ་པ་ཡིན་ཞིང་ཞིབ་ཏུ་དེར་གཟིགས། ནམ་མཁའི་ནོར་བུ། 《ཞང་བོད་ལོ་རྒྱུས་ཏི་སེའི་འོད》[M]པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 1996ལོའི་པར་གཞི་དང་པོ། p.342-344
       ⑾ནམ་མཁའི་ནོར་བུ། 《ཞང་བོད་ལོ་རྒྱུས་ཏི་སེའི་འོད》[M] པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 1996ལོའི་པར་གཞི་དང་པོ། p.344
       ⑿才让太、顿珠拉杰:《苯教史纲要》 [M]，北京：中国藏学出版社，20112年，第16页。
       ⒀སྒོ་བཙུན་དྲུང་མུ་ཁི་ཁར། 《ཁྱུང་པོའི་ལོ་རྒྱུས་དང་རྒྱལ་རབས》 《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས》 འདོན་ཐེངས་21པ།[G] པེ་ཅིན། མི་རིགས་དཔེ་སྐྲུན་ཁང་། 2014ལོའི་པར་གཞི་དང་པོ། p.77, p108
       ⒁⒄ཤེ་ཙུ་རད་ན། 《མ་ཡིག་གཡུ་མགོ་མ་ཞེས་པ་འདི་ཁྱུང་གི་རྒྱལ་པོ་གཡུ་ཁྲིའི་རྒྱུད་དུ་གཏོགས་ཞེས་བྱ་བ་བཞུགས་པའི་དབུ་ཕྱོགས་སོ》 《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས》 འདོན་ཐེངས་21པ།[G] པེ་ཅིན། མི་རིགས་དཔེ་སྐྲུན་ཁང་། 2014ལོའི་པར་གཞི་དང་པོ། p.43, p.40
       ⒂《ཁྱུང་པོའི་རྒྱལ་རྒྱུད་ཤེལ་དཀར་མེ་ལོང་》ལས་ཁྱུང་རྒོད་ཐོག་འབར་དང་། ལྷ་ཁྱུང་རྒྱན་པ། དམུ་ཁྱུང་རྒྱན་པ། ཁྱུང་འཕགས་ཁྲ་བོ་བཅས་བྱུང་བར་སྐད། 才让太、顿珠拉杰:《苯教史纲要》[M]，北京:中国藏学出版社.2012年，第16页。ཁྱུང་གི་གདུང་རབས་མཚོན་པའི་ཡིག་ཆ་དག་ལས་ཁྱུང་པོ་ལ་ལྷ་ཁྱུང་རྒྱལ་དང་། ཀླུ་ཁྱུང་རྒྱལ། དམུ་ཁྱུང་རྒྱལ་ཞེས་པའི་རིགས་གསུམ་ཡོད། བོད་ཀྱི་ཡིག་ཆ་གཞན་དག་ལས་ཁྱུང་གི་རིགས་ལའང་དཀར་ནག་ཁྲ་གསུམ་གྱི་དབྱེ་བ་ཡོད་ཚུལ་གསལ།
       ⒃སྟག་ཚང་དཔལ་འབྱོར་བཟང་པོ། 《རྒྱ་བོད་ཡིག་ཚང་ཆེན་མོ》[M] ཁྲིན་ཏུའུ། སི་ཁྲོན་མི་རིགས་དཔེ་སྐྲུན་ཁང་། 1982ལོའི་པར་གཞི་དང་པོ། p.557 དེའི་ནང་“གཙོས་ཆོས་འབྱུང་འགའ་རེར་ཁྱུང་པོ་རྣལ་འབྱོར་གྱི་ཡབ་ལ་ཁྱུང་པོ་སྟག་སྐྱེས་དང་གདུང་ཁྱུང་པོ་”ཞེས་གསལ།
       ⒅རིག་འཛིན་ཀུན་གྲོལ་གྲགས་པ། 《གཡུང་དྲུང་བོན་གྱི་བཀའ་འགྱུར་དཀར་ཆག》 (མཚན་ཆ་ཚང་ལ། ཟབ་དང་རྒྱ་ཆེ་གཡུང་དྲུང་བོན་གྱི་བཀའ་འགྱུར་གྱི་དཀར་ཆག་ཉི་མ་འབུམ་གྱི་འོད་ཟེར་ཞེས་བྱ་བ་བཞུགས་སོ) [G] པེ་ཅིན། ཀྲུང་གོའི་བོད་རིག་པ་དཔེ་སྐྲུན་ཁང་། 1993ལོའི་པར་གཞི་དང་པོ། p.48
       ⒆ཤར་རྫ་བཀྲ་ཤིས་རྒྱལ་མཚན། 《ལེགས་བཤད་རིན་པོ་ཆེའི་གཏེར་མཛོད》 [M] པེ་ཅིན། མི་རིགས་དཔེ་སྐྲུན་ཁང་། 1985ལོའི་པར་གཞི་དང་པོ། p.146
       ⒇ཤེ་ཙུ་རད་ན། 《མ་ཡིག་གཡུ་མགོ་མ་ཞེས་པ་འདི་ཁྱུང་གི་རྒྱལ་པོ་གཡུ་ཁྲིའི་རྒྱུད་དུ་གཏོགས་ཞེས་བྱ་བ་བཞུགས་པའི་དབུ་ཕྱོགས་སོ》 《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས》 འདོན་ཐེངས་21པ།[G] པེ་ཅིན། མི་རིགས་དཔེ་སྐྲུན་ཁང་། 2014ལོའི་པར་གཞི་དང་པོ། p.40
       ﹙21﹚དཔའ་བོ་གཙུག་ལག་ཕྲེང་བ། 《ཆོས་འབྱུང་མཁས་པའི་དགའ་སྟོན》 (མཚན་ཆ་ཚང་ལ་དམ་པའི་ཆོས་ཀྱི་འཁོར་ལོ་བསྒྱུར་བ་རྣམས་ཀྱི་བྱུང་བ་གསལ་བར་བྱེད་པ་མཁས་པའི་དགའ་སྟོན) སྟོད་ཆ།[M] པེ་ཅིན། མི་རིགས་དཔེ་སྐྲུན་ཁང་། 1985ལོའི་པར་གཞི་དང་པོ། p.70
       ﹙22﹚《སངས་རྒྱས་ཀྱི་ཆོས་བོད་ཁམས་སུ་ཇི་ལྟར་བྱུང་བའི་བཀའ་མཆིད་ཀྱི་ཡི་གེ་དབའི་བཞེད་པ་བཞུགས་སོ》 《 དབའ་བཞེད》 [G] ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2010ལོའི་པར་གཞི་དང་པོ། p.55
       ﹙23﹚གུ་གེ་པཎྜི་ཏ་གྲགས་པ་རྒྱལ་མཚན། 《ཉི་མའི་རིགས་ཀྱི་རྒྱལ་རབས་སྐྱེ་དགུའི་ཅོད་པཎ་ཉི་ཟླའི་ཕྲེང་མཛེས་ཞེས་བྱ་བ་བཞུགས་སོ》 《ཉི་མའི་རིགས་ཀྱི་རྒྱལ་རབས་དང་ཟླ་བའི་རིགས་ཀྱི་རྒྱལ་རབས》 [G]ལྷ་ས། བོད་ལྗོངས་མི་དམངས་དཔེ་སྐྲུན་ཁང་། 2014ལོའི་པར་གཞི་དང་པོ། p.141
       ﹙24﹚ཤེ་ཙུ་རད་ན། 《མ་ཡིག་གཡུ་མགོ་མ་ཞེས་པ་འདི་ཁྱུང་གི་རྒྱལ་པོ་གཡུ་ཁྲིའི་རྒྱུད་དུ་གཏོགས་ཞེས་བྱ་བ་བཞུགས་པའི་དབུ་ཕྱོགས་སོ་བྱ་བ》 《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས》 འདོན་ཐེངས་21པ།[G]པེ་ཅིན། མི་རིགས་དཔེ་སྐྲུན་ཁང་། 2014ལོའི་པར་གཞི་དང་པོ། p.40 དེ་ལས་“ཁྱུང་པོ་སྟག་སྒྲ་དུན་ཙུག་གི་ཞང་ཞུང་གི་རྒྱལ་པོ་ཡུན་རིང་བཟུང་། དེའི་གདན་ས་སྟོང་རྒྱུང་རིང་མོས་བཟུང་། དེའི་ཚེ་སྨད་ལ་ཞང་ཞུང་གི་ཡུལ་སྟོད་ན་ཞལ་རྒྱལ་གྱི་དཔོན་རྒྱུད་ཡིན་པའི་སྡང་ལྟ་དང་། ཡུལ་སྨད་ནས་སྡང་མིག་ལྟ་བྱ་བ་གཉིས་ཡོད་པས། ཚ་ཞང་གི་རྒྱལ་ས་བཟུང་བར་མི་རིགས་ཟེར་ནས་སྟོང་རྒྱུང་རིང་མོ་ལ་དམག་བརྒྱབ་”ཅེས་གསལ།
       ﹙25﹚སྒོ་བཙུན་དྲུང་མུ་ཁི་ཁར། 《ཁྱུང་པོའི་རྒྱལ་རབས་དང་ལོ་རྒྱུས》 《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས》 འདོན་ཐེངས་21པ།[G] པེ་ཅིན། མི་རིགས་དཔེ་སྐྲུན་ཁང་། 2014ལོའི་པར་གཞི་དང་པོ ། p.80
       ﹙26﹚ཨོ་རོལ་སི་ཐན་(Aurel Stein 1862-1943)གྱི་ཡིག་ཆ་IOL TIB J 0750ལྟར་ན་ལོ་དེར་བློན་སྟ་གུ་རྀ་ཙབ་མངགས་ཏེ་བོད་བཙན་པོས་ཞང་ཞུང་གི་འཁོས་གཉེར།
       ﹙27﹚འདི་ནི་ཕལ་ཆེར་ཁྲི་སྲོང་ལྡེ་བཙན་སྐུ་ན་ཕྲ་སྐབས་ཡིན་པ་འདྲ། དེའི་རྒྱུ་མཚན་《སྦ་བཞེད》 (དབའ་བཞེད།[G] ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2010ལོའི་པར་གཞི་དང་པོ། p.68པར་གསལ་)ལས། ཁྲི་སྲོང་ལྡེ་བཙན་སྐུ་ན་ཕྲ་སྐབས་མ་ཞང་ཁྲོམ་གྱིས་སྲིད་བཟུང་སྟེ་བོན་སྤེལ་ཚུལ་གསལ་བ་དང་། སྐབས་དེར་བོན་གྱི་སྟོབས་ཤུགས་ཆེས་ཆེར་དར་ཡོད་ཚུལ་གསལ། དེར་བལྟས་ན་སྐབས་དེར་ཞང་ཞུང་ནས་ཀྱང་བོན་སྤེལ་ཏེ་ཞང་ཞུང་གི་རྒྱལ་པོ་བྱུང་ཡོད་པར་འདོད། 《ཉི་མའི་རིགས་ཀྱི་རྒྱལ་རབས》《ཉི་མའི་རིགས་ཀྱི་རྒྱལ་རབས་དང་ཟླ་བའི་རིགས་ཀྱི་རྒྱལ་རབས》[G] ལྷ་ས། བོད་ལྗོངས་མི་དམངས་དཔེ་སྐྲུན་ཁང་། 2014ལོའི་པར་གཞི་དང་པོ། p.141 དེ་ལས་ཀྱང་ཞང་ཞུང་གི་རྒྱལ་པོ་ནི་བོན་ལ་མཁས་ཤིང་གཤེན་རབ་མི་བོའི་སྤྲུལ་པ་ཡིན་ཚུལ་བྲིས་ཡོད།
       ﹙28﹚སྒོ་བཙུན་དྲུང་མུ་ཁི་ཁར། 《ཁྱུང་པོའི་རྒྱལ་རབས་དང་ལོ་རྒྱུས》 《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས》 འདོན་ཐེངས་21པ། [G] པེ་ཅིན། མི་རིགས་དཔེ་སྐྲུན་ཁང་། 2014ལོའི་པར་གཞི་དང་པོ། p.92
       ﹙29﹚བདུད་འཇོམས་འཇིགས་བྲལ་ཡེ་ཤེས་རྡོ་རྗེ། 《གངས་ཅན་བོད་ཆེན་པོའི་རྒྱལ་རབས་འདུས་གསལ་དུ་བཀོད་པ་སྔོན་མེད་དྭངས་ཤེལ་འཕྲུལ་གྱི་མེ་ལོང་ཞེས་བྱ་བ་བཞུགས་སོ》ཤིང་དཔར། p.134
       ﹙30﹚﹙32﹚《སྦ་བཞེད》 [G] ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2010ལོའི་པར་གཞི་དང་པོ། p.73; p.99
       ﹙31﹚གུ་གེ་པཎྜི་ཏ་གྲགས་པ་རྒྱལ་མཚན། 《ཉི་མའི་རིགས་ཀྱི་རྒྱལ་རབས་སྐྱེ་དགུའི་ཅོད་པཎ་ཉི་ཟླའི་ཕྲེང་མཛེས་ཞེས་བྱ་བ་བཞུགས་སོ》 《ཉི་མའི་རིགས་ཀྱི་རྒྱལ་རབས་དང་ཟླ་བའི་རིགས་ཀྱི་རྒྱལ་རབས》[G] ལྷ་ས། བོད་ལྗོངས་མི་དམངས་དཔེ་སྐྲུན་ཁང་། 2014ལོའི་པར་གཞི་དང་པོ། p.141
       ﹙32﹚《བཀའ་གཙིགས་ཀྱི་ཡི་གེ་ཞིབ་མོ་ལ་ཞབས་བཏགས་པ་བཞུགས་སོ》 《དབའ་བཞེད》 [G] ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2010ལོའི་པར་གཞི་དང་པོ། p.186
       ﹙33﹚﹙34﹚﹙35﹚﹙36﹚《གཡུང་དྲུང་བོན་གྱི་སྒྲ་བསྒྲགས་རིན་པོ་ཆེའི་གླིང་གྲགས་བཞུགས་སོ》 《བོན་གྱི་ལོ་རྒྱུས་ཡིག་ཆ་ཕྱོགས་བསྒྲིགས》 [G] ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2010ལོའི་པར་གཞི་དང་པོ། p.185; p.186 ; p.186; p.174
       ﹙37﹚《སྲིད་པ་རྒྱུད་ཀྱི་ཁ་བྱང་རྣམ་ཐར་ཆེན་མོ་བཞུགས་སོ》 《བོན་གྱི་ལོ་རྒྱུས་ཡིག་ཆ་ཕྱོགས་བསྒྲིགས》[G] ལྷ་ས། བོད་ལྗོངས་བོད་ཡིག་དཔེ་རྙིང་དཔེ་སྐྲུན་ཁང་། 2010ལོའི་པར་གཞི་དང་པོ། p.230
       ﹙38﹚ཤེ་ཙུ་རད་ན། 《མ་ཡིག་གཡུ་མགོ་མ་ཞེས་པ་འདི་ཁྱུང་གི་རྒྱལ་པོ་གཡུ་ཁྲིའི་རྒྱུད་དུ་གཏོགས་ཞེས་བྱ་བ་བཞུགས་པའི་དབུ་ཕྱོགས་སོ》 《ནག་ཆུའི་ལོ་རྒྱུས་རིག་གནས་དཔྱད་གཞིའི་རྒྱུ་ཆ་བདམས་བསྒྲིགས》 འདོན་ཐེངས་21པ། [G] པེ་ཅིན། མི་རིགས་དཔེ་སྐྲུན་ཁང་། 2014ལོའི་པར་གཞི་དང་པོ། p.39