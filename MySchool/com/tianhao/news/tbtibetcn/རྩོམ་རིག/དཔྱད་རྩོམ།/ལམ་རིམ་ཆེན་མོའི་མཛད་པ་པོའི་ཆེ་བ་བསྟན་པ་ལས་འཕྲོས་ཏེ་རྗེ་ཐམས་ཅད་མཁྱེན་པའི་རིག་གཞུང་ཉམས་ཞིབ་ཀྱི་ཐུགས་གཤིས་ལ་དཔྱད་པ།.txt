ལམ་རིམ་ཆེན་མོའི་མཛད་པ་པོའི་ཆེ་བ་བསྟན་པ་ལས་འཕྲོས་ཏེ་རྗེ་ཐམས་ཅད་མཁྱེན་པའི་རིག་གཞུང་ཉམས་ཞིབ་ཀྱི་ཐུགས་གཤིས་ལ་དཔྱད་པ།
གནད་བསྡུས། དཔྱད་རྩོམ་འདིར་མཉམ་མེད་ཙོང་ཁ་པའི་ལམ་རིམ་ཆེན་མོ་ལས་ལམ་སྒྲོན་མཛད་པ་པོ་ཇོ་བོ་ཨ་ཏི་ཤའི་ཆེ་བ་བསྟན་པའི་སྐབས་སུ། དེ་མཛད་པ་པོ་ཉིད་འདིའི་ཡང་མཛད་པ་པོའོ་ཞེས་པའི་ཚིག་ངོའི་གོ་ཁྱད་དང་། ཚིག་རུམ་གྱི་གོ་བ། དཔྱད་པའི་གྲུབ་དོན་སོགས་ལས་འཕྲོས་ཏེ། རྗེ་རིན་པོ་ཆེའི་རིག་གཞུང་ཉམས་ཞིབ་ཀྱི་ཐུགས་གཤིས་འགྲན་ཟླ་དང་བྲལ་ལུགས་དང་། དེ་འདྲའི་ཐུགས་གཤིས་དེང་གི་ཉམས་ཞིབ་པ་རྣམས་ཀྱིས་མིག་ལྟོ ལྟོས་དགོས་པའི་དགོས་པ་རྒྱུ་མཚན་དང་བཅས་བརྗོད་འདུག
གནད་ཚིག རྗེ་ཙོང་ཁ་པ། རིག་གཞུང་ཉམས་ཞིབ་ཀྱི་ཐུགས་གཤིས། ཞིབ་འཇུག་སྡེ་ཁག་གི་མིག་ལྟོས།
[ཀྲུང་གོའི་དཔེ་དེབ་དབྱེ་རྟགས།] B949.9 [ཡིག་ཚང་མཚོན་བྱང་།] A [རྩོམ་གི་གོ་རིམ་ཨང་སྒྲིག]1005-5746(2019)02-095-15
       ལར་རྒྱལ་སྲས་བྱང་ཆུབ་སེམས་པ་ཆེན་པོ་དག་གི་སྐུ་གསུང་ཐུགས་འཕྲིན་ལས་དང་བཅས་པའི་ཡོན་ཏན་ནི་ཤིན་ཏུ་དཔག་པར་དཀའ་ཞིང་། ཁྱད་པར་གངས་རིའི་ལྗོངས་འདིར་རྒྱལ་བའི་གསུང་རབ་ཀྱི་དྲང་ངེས་འབྱེད་པ་ལ་ཀླུ་སྒྲུབ་ཟླ་གྲགས་སོགས་དང་དབྱེར་མ་ཕྱེད་པ། རྒྱལ་བའི་བསྟན་པ་རིན་པོ་ཆེའི་གནས་ཡུན་ལོ་ངོ་སྟོང་ཕྲག་ཕྱིར་བསྣུར་བ་སོགས་མཛད་པ་རླབས་ཆེ་ཞིང་ཐུགས་རྒྱུད་ཀྱི་མངོན་པར་རྟོགས་པའི་ཡོན་ཏན་ཏེ།བྱམས་པ་སྙིང་རྗེ་བརྩེ་བས་རང་རྒྱུད་ལེགས་པར་གཏམས་ཤིང་། གངས་རིའི་ལྗོངས་འདིར་སྔོན་ཆད་སུས་ཀྱང་མ་ཐོན་པའི་ལྟ་བའི་ལེགས་བཤད་འཆད་པ་དང་། རྩོད་པ་དང་། རྩོམ་པ་སོགས་ལ་བཀའ་དྲིན་གྱི་ཕུང་པོ་ལྷག་ཏུ་ལྕི་བ། རྒྱུད་སྡེ་བཞི་ཡི་དོན་རང་གིས་ཇི་ལྟ་བ་བཞིན་དུ་ངེས་ཤིང་། སྙིང་རྗེ་ཆེན་པོས་ཀུན་ནས་བསླངས་ཏེ་གཞན་ལའང་དེ་བཞིན་དུ་འདོམས་པར་མཛད་པའི་གསང་སྔགས་བླ་ན་མེད་པའི་རྣལ་འབྱོར་བ་ཆེན་པོ། དོན་གྱི་སླད་ནས་མཚན་ཡང་དེ་ལྟར་དུ་སྨོས་ན་ཁམས་གསུམ་ཆོས་ཀྱི་རྒྱལ་པོ་ཙོང་ཁ་བ་ཆེན་པོ་ཞེས་པའི་སྒོ་གསུམ་གྱི་ཡོན་ཏན་མཐའ་ཡས་པ་དག་ནི། རྒྱལ་བ་སྲས་དང་བཅས་པ་ཁོ་ནའི་སྤྱོད་ཡུལ་ཉག་ཅིག་ཡིན་གྱི། བདག་སོགས་སོ་སོ་སྐྱེ་བོའི་བློ་ཡུལ་ལས་རིང་ནས་རིང་དུ་འདས་པ་ནི་ཇི་སྐད་དུ། བྱ ་ལམ་ནམ་མཁའ་དཔག་པར་ནུས་ཀྱང་སྲིད། །རྒྱ་མཚོ་བུམ་པས་གཞལ་དུ་རུང་ཡང་སྲིད། །རི་རབ་སྲང་ལ་གཞལ་དུ་རུང་ཡང་སྲིད། །སངས་རྒྱས་ཡོན་ཏན་མཐའ་རྟོགས་མི་ནུས་སོ། །[1]ཞེས་པ་ལྟར་དུ་རྗེ་རིན་པོའི་སྐུ་གསུང་ཐུགས་ཀྱི་ཡོན་ཏན་ཇི་ཙམ་བརྗོད་པར་བྱས་ཀྱང་བརྗོད་པོ་དག་གི་བློ་ཚོད་ཀྱིས་དེ་ཙམ་ལས་མ་དཔོགས་པ་ཡིན་གྱི། རྗེའི་ཡོན་ཏན་ཚད་བཟུང་དུ་མེད་པས་བརྗོད་ཀྱང་མི་ལང་ངོ་། །འདིར་དེང་གི་རིག་ཚན་ཞིབ་འཇུག་གམ་ཉམས་ཞིབ་ཀྱི་ལུགས་སམ་བགྲོས་དང་བསྟུན་ནས། མཉམ་མེད་ཙོང་ཁ་པ་ཆེན་པོའི་རིག་གཞུང་ཞིབ་འཇུག་གི་ཐུགས་གཤིས་སམ་མི་གཞིའམ་རྒྱུ་དག་སོགས་ཇི་ལྟར་ཡིན་སྐོར་ལ་ཡིད་དང་བས་ཀུན་ནས་བླངས་ཏེ་ཅུང་ཟད་ཅིག་བརྗོད་པར་འདོད་ཅིང་། དེ་ལྟར་བརྗོད་པས་ཀྱང་རང་རྒྱུད་ལ་བྱིན་རླབས་འཇུག་ཅིང་གནས་སྐབས་བསོད་ནམས་ཀྱི་ཚོགས་རྫོགས་པ་དང་མཐར་ཐུག་ལེགས་ཚོགས་ཐམས་ཅད་ཀྱི་ས་བོན་འཇོག་པའི་མཐུན་རྐྱེན་དུ་འགྱུར་བ་དང་། ཚེ་རབས་ཀུན་ཏུ་རྒྱལ་བ་ཙོང་ཁ་པས་རྗེས་སུ་བཟུང་ཞིང་དགེ་ལྡན་ལུགས་བཟང་གསེར་གྱི་བཙོ་མ་ལ་ཐོས་བསམ་གྱི་སྐལ་བ་ཐོབ་པར་འགྱུར་བ་དང་། མཐར་ཐུག་རྒྱལ་བ་ཙོང་ཁ་པའི་ཐུགས་བསྐྱེད་ཀྱིས་དྲངས་པའི་བསྟན་པ་འདི་ཉིད་དོན་ཡོད་པར་བྱ་བའི་ཕྱིར་རོ། །
       དེ་ལ་འདིར་གཞུང་བཟང་ལམ་རིམ་ཆེན་མོའི་མཛད་པ་པོའི་ཆེ་བ་བརྗོད་པའི་ཚིག་དོན་འགའ་ཞིག་ལས་འཕྲོས་ཏེ། རྗེ་རིན་པོ་ཆེའི་རིག་གཞུང་ཞིབ་འཇུག་གམ་རིག་གཞུང་ཉམས་ཞིབ་ཀྱི་ཐུགས་གཤིས་སམ་མི་གཞི་ཇི་ལྟར་ཡོད་པའི་སྐོར་ལ་དཔྱད་ཁུལ་བྱས་པ་འདི་ཡང་དགོས་པ་གསུམ་ལ་དམིགས་པ་ཡིན་ཏེ། གཅིག་ནི་ཡུལ་དུས་གནས་སྐབས་ཀྱི་འགལ་རྐྱེན་སྣ་ཚོགས་པ་དག་དང་། རང་རྒྱུད་ཚེ་འདིའི་ལྟོ་གོས་གཏམ་གསུམ་གྱི་འདོད་པས་བསླད་པ་ལས་བྱུང་བ་སྟེ ། རིག་གཞུང་ཞིབ་འཇུག་གི་དམིགས་ཡུལ་ངན་ཞིང་དཔྱོད་ཐབས་གཡོ་སྒྱུའི་འཕྲུལ་གྱི་འཁོར་ལོ་བསྐོར་ཚུལ་ལ་གཅིག་ལས་གཅིག་མཁས་ཤིང་། རིག་གཞུང་ཉམས་ཞིབ་ཀྱི་ཡིན་ཁུལ་གྱིས་རང་གཞན་གྱི་ཕན་བདེའི་གེགས་སུ་གྱུར་དང་འགྱུར་རུང་གི་ལས་ལ་ཇི་མི་སྙམ་པར་འཇུག་པ་དག་དང་། བདེན་རྫུན་བདེ་སྡུག་བླང་དོར་གྱི་ཤན་འབྱེད་པའི་བློའི་མཐུ་དང་བྲལ་བ་དུ་མ་ཞིག་ཀྱང་དེ་དག་གི་ཞིབ་འཇུག་གི་དཔྱད་འབྲས་སུ་ཁས་ཆེས་པ་འདྲ་མིན་ལ་དགའ་ཞིང་མགུ་སྟེ་ཇི་མི་སྙམ་པར་ལམ་ལོག་པར་གོལ་བཞིན་པ་རྣམས་རེ་ཞིག་བག་ཡོད་བསྟེན་པར་དངོས་ཤུགས་གང་རུང་ནས་ཕན་གདགས་པར་བྱ་བ་དང་། རིམ་པར་རྗེ་རིན་པོ་ཆེའི་རིག་གཞུང་ཞིབ་འཇུག་ལས་མངོན་པའི་ཐུགས་གཤིས་བཟང་པོ་དག་ལ་གུས་པ་བསྐྱེད་ཅིང་ལག་ལེན་དུ་འགེལ་བའི་རྒྱུར་དམིགས་པ་དང་། གཉིས་ནི་རང་ཉིད་ཐོས་བསམ་དང་ཞིབ་འཇུག་སོགས་ཀྱི་གནས་སྐབས་གང་དུའང་འདུན་སྡང་འཇིག་རྨོངས་སོགས་ཀྱི་དབང་དུ་མི་འགྲོ་བར་ནམ་ཞར་ཁ་མིག་ཡར་བལྟའི་དཔེ་ཚད་ཀྱི་གཞི་གཅིག་པུར་བཟུང་ཞིང་ཡུལ་དུས་གནས་སྐབས་གང་དུའང་བསམ་སྤྱོད་དེ་ཕྱོགས་སུ་གཞོལ་ཞིང་དེ་ལས་མི་འགོངས་པ་དང་། གསུམ་ནི་རྗེ་བདག་ཉིད་ཆེན་པོའི་རིག་གཞུང་ཉམས་ཞིབ་ལས་མངོན་པའི་ཐུགས་གཤིས་གསེར་བཙོ་མའི་རང་མདངས་འཛིན་པ་དག་ལས་ཅུང་ཟད་ཅིག་གབ་པ་མངོན་དུ་ཕྱུངས་ཤིང་། ཕྱུངས་བ་དེ་ཡང་རྗེ་རྒྱལ་བ་གཉིས་པ་བློ་བཟང་གྲགས་པའི་དཔལ་གྱི་བསྟན་པའི་མཛེས་རྒྱན་དུ་འགྱུར་ཕྱིར་ཡིན་ནོ། །
       དེ་ལ་དང་པོ་རྗེ་རིན་པོ་ཆེས་མཛད་པའི་ལེགས་བཤད་ཕུལ་དུ་ཕྱིན་ཞིང་གོང་དང་བླ་ན་མ་མཆིས་པ།ས་གསུམ་གྱི་སྒྲོན་མེ་གཅིག་པུ་སྟེ། སྟོ ང་གསུམ་གསེར་གྱིས་གཞལ་ཡང་དེའི་ཆ་ཤས་ཙམ་ཡང་མི་ཁུགས་པ་སྟེ་བྱང་ཆུབ་ལམ་རིམ་ཆེན་མོ་ལས་འཕྲོས་པའི་སྤྱི་བཤད་དང་། གཉིས་པ་བྱེ་བྲག་བི་ཀྲ་མ་ལ་ཤཱི་ལའི་མཁས་པ་རྣམས་ཀྱིས་འཆན་ཉན་གྱི་སྲོལ་བཞིན་བསྟན་བཅོས་རྩོམ་པ་པོའི་ཆེ་བ་དང་། བརྩམས་པའི་བསྟན་བཅོས་ཀྱི་ཆེ་བ་དང་། དེ་ལ་ཉན་བཤད་ཇི་ལྟར་བྱ་བའི་ཚུལ་སོགས་ལས། བསྟན་བཅོས་རྩོམ་པ་པོའི་ཆེ་བ་ལས་འཕྲོས་པའི་ཚིག་དོན་འགའ་ཞིག་ལ་སྔོན་གྱི་མཁས་གྲུབ་ཚོའི་བཞེད་པའམ་འདོད་ཚུལ་རྣམས་ཇི་ལྟར་རང་རང་གི་གཞུང་ལས་བྱུང་བ་དག་ཕྱོགས་གཅིག་ཏུ་བཀོལ་བ་དང་། གསུམ་པ་འདོད་ཚུལ་དེ་དག་གི་མཐུན་ཕྱོགས་དང་མི་མཐུན་ཕྱོགས་རྣམས་སོ་སོར་བཀར་སྟེ་དོན་གྱི་འགངས་འབབ་ས་གང་ཡིན་བརྟག་ཅིང་བརྩད་པ་དང་། བཞི་པ་མཐའ་དཔྱོད་ཀྱི་ལམ་ནས་རང་གི་འདོད་ཚུལ་བསྟན་ཅིང་མ་འོངས་སུའང་རང་མཉམ་དག་གིས་རྗེ་རིན་པོ་ཆེའི་རིག་གཞུང་ཉམས་ཞིབ་ཀྱི་ཐུགས་གཤིས་སྐོར་ལ་དཔྱད་སྒོ ་མི་འདྲ་བ་དང་། དཔྱོད་པའི་ཐབས། དཔྱད་འབྲས་ཀྱི་དགོས་པ་ཁྱད་པར་ཅན་ཇི་ཡོད་སོགས་ཀྱི་སྐོར་ལ་ཅུང་ཟད་གླེང་བ་སོགས་ཀྱིས་རེ་ཞིག་རྩོམ་མཇུག་བསྡུ་བར་བྱའོ། །
དང་པོ། ཁྱད་འཕགས་སམ་ཕུན་ཚོགས་ལྔ་ལྡན་གྱི་བསྟན་བཅོས་ཆེན་མོ་《བྱང་ཆུབ་ལམ་རིམ་ཆེན་མོ》ལས་འཕྲོས་པའི་སྤྱི་བཤད།
       དེ་ཡང་རྗེ་རིན་པོ་ཆེས། རབ་འབྱམས་གསུང་རབ་ཀུན་ལ་ལྟ་བའི་མིག །སྐལ་བཟང་ཐར་པར་བགྲོད་པའི་འཇུག་ངོགས་མཆོག །ཅེས་དང་། བསྟན་པའི་གནད་རྣམས་རྗོགས་པའི་གདམས་པ་མཆོག །གསལ་མཛད་་་་་[2]ཅེས་སྒྲུབ་ཕྱོགས་ནས་བྱང་ཆུབ་ལམ་སྒྲོན་གྱི་ཚིག་དོན་མ་ལུས་པ་དྲི་མ་མེད་པའི་ལུང་དང་རིགས་པ་དཔེ་དང་བཅས་པས་ལེགས་པར་འགྲེལ་བའི་དགོས་པ་བསྟན་ཞིང་། དགག་ཕྱོགས་ནས་མང་ཐོས་ཉམས་ལེན་གནད་ལ་མི་མཁས་ཤིང་། །ཕལ་ཆེར་གསུང་རབ་ལྟ་ལ་ཕྱོགས་རེའི་མིག །ཅེས་དང་། མཁས་པ་འགྱེད་པའི་ལམ་དང་བྲལ་མཐོང་ནས། །ཞེས་དགག་བྱ་དེ་དག་འགོག་པའི་དགོས་པ་ཟུང་གཙོ་བོར་དམིགས་ཏེ། ཐེག་པ་ཆེ་ཆུང་སྔགས་དང་བཅས་པའི་ཟབ་དོན་མ་ལུས་གྱི་གཏེར་སྒོ་འབྱེད་པའི་བསྟན་བཅོས་འཕྲུལ་གྱི་ལྡེ་མིག་ལྟ་བུ་སྟེ། 《བྱང་ཆུབ་ལམ་གྱི་སྒྲོན་མའི》གནད་དོན་མ་ལུས་པ་ཀུན་གསལ་བར་བྱས་སོ། །སྤྱིར་ན་བཀའ་གདམས་གོང་མ་རྣམས་དང་། ས་དགེ་རྙིང་གསུམ་གྱི་མཁས་པ་དུ་མས་ཀྱང་《བྱང་ཆུབ་ལམ་གྱི་སྒྲོན་མ》ཉིད་རྩ་བར་བཟུང་སྟེ། ཚིག་དོན་རྒྱས་བསྡུས་ཅི་རིགས་པའི་སྒོ་ནས་ལམ་གྱི་རིམ་པའི་བསྟན་བཅོས་ཤིན་ཏུ་མང་བ་ཞིག་བརྩམས་ནས་ཡོད་མོད། འགྲེལ་པ་ཐ་དག་གི་རྒྱལ་པོ་ལྟ་བུའམ་བཤད་པ་ཕུལ་དུ་ཕྱིན་པ་ནི་《ལམ་རིམ་ཆེན་མོ》ཉིད་ཡིན་ཏེ། མཁས་གྲུབ་ཐམས་ཅད་མཁྱེན་པས། རྗེ་ཐམས་ཅད་མཁྱེན་པའི་ལམ་གྱི་རིམ་པ་ཆེ་ཆུང་གི་གདམས་པ་ལ་ལམ་གྱི་ལུས་སྤྱི་དང་། ཡན་ལག་སོ་སོ་ལ་སྔོན་ཆད་གངས་རིའི་ཁྲོད་འདིར་སུས་ཀྱང་མ་ཐོན་པའི་ཐུན་མོང་མ་ཡིན་པའི་ལེགས་བཤད་ཕུལ་དུ་བྱུང་བའི་ཁྱད་པར་བླ་ན་མེད་པ་ཡོད་དོ། །ཞེས་གསུངས་པ་དང་། རྗེ་ལམ་རིམ་པས། ལམ་སྒྲོན་གྱི་དོན་འགྲེལ་ཟླ་དང་བྲལ་བ་ནི་བྱང་ཆུབ་ལམ་རིམ་ཆེ་བ་ཉིད་ཡིན་པས།་དེ་ནས་གང་བཤད་པ་ལྟར་ཉམས་སུ་བླངས་པས་རྔོ་ཐོགས་ན་ལམ་སྒྲོན་རྒྱུད་ལ་སྦྱར་ནས་ཇི་ལྟར་ཉམས་སུ་ལེན་ལུགས་ཟུར་དུ་རྩད་གཅོད་མི་དགོས་སོ། །[3]ཞེས་གསུངས། དེ་ལྟར་གསུངས་པའི་དོན་ཡང་། རྗེའི་སྐུ་དུས་སུ་དེ་ལྟར་ཡིན་པ་ཙམ་དུ་མ་ཟད། ཕྱིས་ཀྱི་གྲུབ་མཐའ་རིས་མེད་ཀྱི་མཁས་པ་དུ་མས་མཛད་པའི་འགྲེལ་པ་དག་ལ་བལྟས་ནའང་དེ་བཞིན་དུ་གནས་པ་མངོན་སུམ་དབང་པོས་གཞལ་ནུས་སུ་ཡོད་པས་དེ་ལྟར་གསུངས་པའང་ཕྱོགས་རིས་ཀྱིས་མ་བསླད་པའི་དོན་གྱི་མཁས་པ་ཆེན་པོའི་གཏམ་ཁོ་ནར་ཟད་དོ། །
       དེ་བཞིན་དུ་བཀའ་རྒྱུད་པའི་མཁས་གྲུབ་ཆེན་པོ་ཀོང་སྤྲུལ་ཡོན་ཏན་རྒྱ་མཚོ་སོགས་ས་དགེ་རྙིང་གསུམ་གྱི་མཁས་པ་དུ་མས་རྗེ་རིན་པོ་ཆེའི་སྒོ་གསུམ་གྱི་ཡོན་ཏན་སྤྱི་དང་ཁྱད་པར་《བྱང་ཆུབ་ལམ་རིམ་ཆེན་མོ》མཛད་པའི་འཕྲིན་ལས་བསམ་གྱིས་མི་ཁྱབ་ལ་བསྟོད་པའི་མེ་ཏོག་ཕུང་པོར་བརྩེགས་པ་ཤིན་ཏུ་མང་ངོ་། །རྗེ་རིན་པོ་ཆེའི་《ལམ་རིམ་ཆེན་མོ》ལ་བརྟེན་པའི་བ་སོ་ལྷ་དབང་ཆོས་རྗེ་དང་། རྗེ་འཇམ་དབྱངས་བཞད་པ། པྲ་ཏི་དགེ་བཤེས་སོགས་དགེ་ལྡན་རིང་ལུགས་འཛིན་པ་ཆེན་པོ་དུ་མས་འགྲེལ་པ་རྒྱས་བསྡུས་ཅི་རིགས་པ་བྱུང་ཞིང་། དེ་དག་ལ་བརྟེ ན་པའི་ཐོས་བསམ་ཉམས་ལེན་གྱི་འཕྲིན་ལས་ཤིན་ཏུ་རྒྱས་པ་བྱུང་བ་སྟེ ། ཆོས་རྒྱལ་བྱང་ཆུབ་སེམས་པ་ལྷ་བླ་མ་ཡེ་ཤེས་འོད་ཁུ་དབོན་དང་བཅས་པ་དང་། དེ་དག་གི་བཀའ་སྤྱི་བོའི་ཁུར་དུ་བཞེད་པ་ལ་སྙིང་སྟོབས་ཀྱི་གོ་ཆ་བརྟན་པའི་ལོ་ཙཱ་བ་རྒྱ་བརྩོན་འགྲུས་སེང་གེ་དང་། ནག་ཚོ་ཚུལ་རྒྱལ་བ་སོགས་དང་། ཁྱད་པར་ཇོ་བོ་རྗེའི་ཐུགས་ཀྱི་བཞེད་པ་ཐ་དག་གི་བཅུད་ཕྱུངས་ཤིང་གདུལ་བྱ་གངས་ཅན་པ་རྣམས་ལ་དམིགས་པའི་བསྟན་བཅོས་ཐམས་ཅད་ཀྱི་རྒྱལ་པོ་སྟེ། 《བྱང་ཆུབ་ལམ་གྱི་སྒྲོན་མ》མཛད་པའི་དགོས་པ་ཇི་ཡོད་ལེགས་པར་དོན་ཡོད་པར་བྱུང་བའང་། རྗེ་ཐམས་ཅད་མཁྱེན་པའི་《བྱང་ཆུབ་ལམ་རིམ་ཆེན་མོ》དང་བཅས་པའི་བཀའ་དྲིན་ལས་བྱུང་བར་སེམས་སོ། །ལོ་རྒྱུས་ཀྱི་གནས་ཚོད་ལ་ཐོད་གཏུགས་ནའང་ཤེས་བྱེད་མང་དུ་ཡོད་དེ། ཇོ་བོ་རྗེའི་རྒྱུད་པའི་ཆུ་བོ་གསུམ་འདྲེས་ཀྱི་གདམས་པ་མ་ལུས་པ་སྲས་ཀྱི་ཐུ་བོ་འབྲོམ་སྟོན་ཁུ་རྔོག་དང་། རྣལ་འབྱོར་བ་ཆེན་པོ་དང་དཔལ་ལྡན་དགོན་པ་སོགས་ཀྱིས་ཐོས་བསམ་སྒོམ་གསུམ་དང་འཆད་རྩོད་རྩོམ་གསུམ་གྱིས་ཕྱོགས་མཐའ་ཀུན་ཏུ་སྤེལ་ཞིང་། དེ་ནས་རིམ་པར་སྐུ་མཆེད་གསུམ་དང་། གླ ང་ཤར་བྱ་ཡུལ་བ་སོགས་ཀྱིས་འཆད་ཉན་སྒོམ་པ་སོགས་གྱི་སྲོལ་རྒྱ་ཆེར་སྤེལ་ཡང་། རིམ་པར་ལྟག་ཆུ་ཆད་པའི་རྫིང་བཞིན་འཆད་ཉན་གྱི་སྲོལ་ཉམས་དམས་པར་གྱུར་བ་ན། རྗེ་བདག་ཉིད་ཆེན་པོའི་ཐུགས་བསྐྱེད་ལ་བརྟེན་ནས་མདོ་སྔགས་ཀྱི་གནད་ཚང་ལ་མ་ནོར་བའི་ལམ་གྱི་རིམ་པའི་ཐོས་བསམ་སྒོམ་གསུམ་གྱི་རྒྱུན་སྔར་གྱི་བཀའ་གདམས་རྙིང་མ་བ་དག་གི་དུས་ལས་ཀྱང་ཆེས་ལྷག་པ་བྱུང་བ་ཡིན་ནོ། །དེའི་ཤེས་བྱེད་མཐར་ཐུག་པའང་རྗེ་རིན་པོ་ཆེས། གང་དེ་པཎ་ཆེན་མར་མེ་མཛད་ཀྱིས་ནི། །གངས་རིའི་ཁྲོད་དུ་གསལ་བར་མཛད་པ་ལས། །ཕྱོགས་འདིར་རྒྱལ་བའི་ལམ་བཟང་ལྟ་བའི་མིག །དུས་མང་ཞིག་ཏུ་ཟུམ་པར་མ་གྱུར་ཏོ། །དེ་ནས་བསྟན་པའི་གནད་རྣམས་མ་ལུས་པ། །ཇི་བཞིན་མཁྱེན་པའི་མཁས་རྣམས་ཟད་པ་ན། །ལམ་བཟང་འདི་ཡང་རིང་མོ་ཞིག་ནས་ཉམས། །ཞེས་རྗེས་སུ་ཡི་རངས་བའི་དགའ་བ་བརྟས་པ་དང་། མི་བཟོད་པའི་ཐུགས་ཕྱུང་བའི་གསུང་ངག་རིམ་པར་སྤེལ་ཏེ། སླར། ཚུལ་དེ་མཐོང་ནས་བསྟན་པ་རྒྱས་ཕྱིར་དུ། །ཞེས་ལམ་གྱི་རིམ་པའི་བསྟན་པ་རྒྱས་ཕྱིར་ལུས་དང་སྲོག་ལའང་མི་ལྟོས་པའི་རྒྱལ་སྲས་བྱང་ཆུབ་སམེ ས་པའི་སྙིང་སྟོབས་མངོན་པར་ཕྱུངས་བ་དང་། དེ་ནས་སླར། རྒྱལ་བས་ཆོས་ཚུལ་ཇི་སྙེད་གསུངས་པ་ཀུན། །ཐེག་པ་མཆོག་གི་བཞོན་པས་འགྲོ་བ་ཡི། །སྐལ་བཟང་གཅིག་གི་ལམ་གྱི་རིམ་པ་རུ། །ལེགས་པར་བསྡུས་ནས་ཉམས་སུ་ལེན་པའི་ཚུལ། །ཧ་ཅང་རྒྱས་མིན་དོན་གྱི་གནད་རྣམས་ཀུན། །མ་ཚང་མེད་ཅིང་བློ་གྲོ ས་ཆུང་ངུས་ཀྱང་། །བདེ་བླག་རྟོགས་པར་ནུས་འདི་ལུང་རིགས་ཀྱིས། །ཞེས་《ལམ་སྒྲོན》གྱི་དོན་འགྲེལ་ཚུལ་ཁྱད་པར་དུ་འཕགས་ཚུལ་བསྟན་ཅིང་། དེ་ནས། ཚུལ་བཞིན་དཔྱོད་པའི་ལམ་ནས་བདག་གིས་དྲངས། །ཞེས་བསྟན་པའི་ཞབས་ཕྱི་འཕེར་བ་ལ་དགའ་བ་ཇི་ཡོད་མཚོན་ནས་ཡོད་དོ། །[4]དེས་ན་རྗེ་རིན་པོ་ཆེའི་བཀའ་དྲིན་ལ་བརྟེན་ནས་རྒྱལ་བའི་བསྟན་པའི་གནས་ཚད་ལོ་ངོ་སྟོ ང་གིས་རིང་དུ་བཏང་ཞེས་མཁས་པ་འགའ་ཞིག་གིས་གསུངས་པའང་། གཙོ་བོ་《ལམ་རིམ་ཆེན་མོ》ལ་བརྟེན་པའི་ཐོས་བསམ་ཉམས་ལེན་དང་བཅས་པའི་འཕྲིན་ལས་དག་ཤེས་བྱེད་ཀྱི་རྒྱུ་མཚན་དུ་བྱས་ནས་སྨྲས་པ་ཡིན་གྱི། ཕྱོགས་རིས་ཀྱི་གཏམ་ཐོལ་བྱུང་དུ་སྨྲས་པ་ནི་གཏན་ནས་མ་ཡིན་ནོ། །རྗེ་རིན་པོ་ཆེས་ཀྱང་། དེ་ལྟ་བུའི་ཚུལ་གྱིས་བསླབ་ན་མདོ་སྔགས་ཐམས་ཅད་ཀྱི་གནད་ཐམས་ཅད་བསྡུས་པའི་ལམ་གྱི་ལུས་ཡོངས་སུ་རྫོགས་པ་ལ་བསླབ་པར་འགྱུར་བས་དལ་བ་ཐོབ་པ་དོན་དང་ལྡན་པར་བྱེད་ཅིང་། རྒྱལ་བའི་བསྟན་པ་རིན་པོ་ཆེ་རང་དང་གཞན་གྱི་རྒྱུད་ལ་རྒྱས་པར་བྱེད་ནུས་པ་ཡིན་ནོ། །[5]ཞེས་གསུངས་པའང་《ལམ་རིམ་ཆེན་མོ》འདི་ཉིད་མཛད་ཅིང་དེ་ལ་བརྟེན་པའི་ཐོས་བསམ་སྒོམ་གསུམ་གྱི་འཕྲིན་ལས་ཏེ། བསྟན་པའི་གདལ་ཀ་རྣམ་པ་ཀུན་ཏུ་ཆེ་བར་འགྱུར་བའི་ཤེས་བྱེད་དུ་གསུངས་པ་ཡིན་ནོ། །
གཉིས་པ། 《ལམ་རིམ་ཆེན་མོའི》མཛད་པ་པོའི་སྐོར་ལས་འཕྲོས་པའི་རྗེའི་བུ་སློབ་བརྒྱུད་དང་བཅས་པའི་འགྲེལ་ཚུལ་ཕྱོགས་གཅིག་ཏུ་འགོད་པ།
       《ལམ་རིམ་ཆེན་མོ》ཡི་གདམས་པ་སྟོན་པའི་སྔོན་འགྲོ་ལས་ཆོས་ཁུངས་བཙུན་པར་བསྟན་པའི་ཕྱིར།མཛད་པ་པོའི་ཆོས་ཀྱི་ཆེ་བ་སྟོན་པའི་སྐབས་སུ། གདམས་ངག་འདི་ནི་སྤྱིར་རྗེ་བཙུན་བྱམས་པས་མཛད་པའི་མངོན་པར་རྟོགས་པའི་རྒྱན་གྱི་གདམས་ངག་ཡིན་ལ། ཁྱད་པར་དུ་འདིའི་གཞུང་ནི་བྱང་ཆུབ་ལམ་གྱི་སྒྲོན་མ་ཡིན་པས་དེ་མཛད་པ་པོ་ཉིད་འདིའི་ཡང་མཛད་པ་པོའོ། །ཞེས་པའི་སྐབས་ཀྱི་དོན་འགྲེལ་ཚུལ་ལ། ཨ་ཀྱཱ་ཡོངས་འཛིན་བློ་བཟང་དོན་གྲུབ་ཀྱིས། དེ་མཛད་པ་པོ་ཉིད་འདིའི་ཡང་མཛད་པ་པོ། ཞེས་པའི་དོན་ལ་འཆད་ཚུལ་འཐད་ལྡན་ཡིན་མིན་མང་ཙམ་ཡོད་ཀྱང་། རང་ལུགས་མདོར་བསྡུས་ན། ལམ་སྒྲོན་དེ་མཛད་པ་པོ་ཨ་ཏི་ཤ་ཉིད།ལམ་རིམ་ཆེན་མོ་འདིའི་བརྗོད་བྱ་གསུང་རབ་ཐམས་ཅད་ཀྱི་གནད་འགག་སྐྱེས་བུ་གསུམ་གྱི་ལམ་གྱི་རིམ་པར་བསྡུས་ནས་ཉམས་སུ་ལེན་པའི་མན་ངག་གི་ཡང་མཛད་པ་པོ་ཡིན། ཞེས་པའི་དོན་ཡིན་གྱི། ལམ་སྒྲོན་མཛད་པ་པོ་དེ་ལམ་རིམ་ཆེན་མོ་མཛད་པ་པོ་ཡིན་ཞེས་པའི་དོན་ག་ལ་ཡིན། དེ་ཡང་ལམ་རིམ་གྱི་གདམས་ངག་གི་ཁུངས་ནི། སྤྱིར་མངོན་རྟོ གས་རྒྱན་གྱི་གདམས་ངག་ཡིན་ཞིང་། ཁྱད་པར་དུ་མངོན་རྟོ གས་རྒྱན་གྱི་གདམས་ངག་དེ་ཉིད་སྐྱེས་བུ་གསུམ་གྱི་ལམ་གྱི་རིམ་པ་དང་སྦྱར་ནས་ཉམས་སུ་ལེན་ཚུལ་གྱི་མན་ངག་གི་གཞུང་ནི་ལམ་སྒྲོན་ཡིན་པས། དེ་མཛད་པ་པོ་ལམ་རིམ་གྱི་སྐབས་འདིར་གང་བཤད་པར་བྱ་བའི་མན་ངག་འདིའི་ཡང་མཛད་པོ་ཡིན་ཞེས་པའི་དོན་ནོ། །[6]ཞེས་དང་།
       པཎ་ཆེན་བློ་བཟང་ཡེ་ཤེས་ཀྱིས། དེ་མཛད་པ་པོ་ཉིད་འདིའི་ཡང་མཛད་པ་པོའོ་ཞེས་གསུངས་པའི་དོན་ལ་ཁ་ཅིག ཇོ་བོ་དང་རྗེ་རིན་པོ་ཆེ་ཐུགས་རྒྱུད་གཅིག་པ་དེའི་དོན་དུ་མཛད་ལ། དེ་གཉིས་ཐུགས་རྒྱུད་གཅིག་ཀྱང་། རྗེ་བདག་ཉིད་ཆེན་པོ་ཐུགས་ཤིན་ཏུ་ཟབ་པས་རང་ཉིད་ཇོ་བོ་དང་ཐུགས་རྒྱུད་གཅིག་པར་དངོས་སུ་ཞལ་གྱིས་ག་ལ་བཞེས། དེས་ན་དེའི་དོན་ནི། བྱང་ཆུབ་ལམ་གྱི་སྒྲོན་མ་ནི། ལམ་རིམ། བསྟན་རིམ། ལམ་མཆོག་ཐམས་ཅད་ཀྱི་བཤད་བྱ་རྩ་བའི་གཞུང་ཡིན་པས། འདིའི་ཡང་མཛད་པ་པོའོ་ཞེས་པ་དང་། སྐབས་འདིའི་མཛད་པ་པོ་ཡང་ལམ་སྒྲོན་མཛད་པ་པོ་ཇོ་བོ་ལ་བྱེད་གསུངས་པ་ཡིན་ཏེ། དཔེར་ན་ཊཱིཀྐ་ཆེན་མོ་རྣམས་ཀྱི་མཇུག་གི་དོན། མཛད་པ་པོ་གང་གིས་མཛད་པ་ཞེས་པ་དེ་ཉིད་ཐོག་མར་བླངས་ནས་གསུངས་པ་བཞིན་ཡིན་པའི་ཕྱིར།[7]ཞེས་དང་།
ཀེའུ་ཚང་འཇམ་དབྱངས་སྨོན་ལམ་གྱིས། ཁྱད་པར་དུ་འདིའི་གཞུང་ནི་བྱང་ཆུབ་ལམ་གྱི་སྒྲོན་མ་ཡིན་པས་དེ་མཛད་པ་པོ་ཉིད་འདིའི་ཡང་མཛད་པོའོ་ཞེས་པའི་སྐབས་སུ། རྗེ་ཉིད་ཇོ་བོ་རྗེ་དང་ཐུགས་རྒྱུད་གཅིག་པའི་རྒྱུ་མཚན་གྱིས་མཛད་པ་པོ་གཅིག་པར་གསུངས་ཞེས་བཞེད་པ་ཡང་འདུག་སྟེ། དོན་དུ་ལམ་རིམ་འདིའི་བཤད་བྱ་རྩ་བའི་གཞུང་ནི་ལམ་སྒྲོན་ཡིན་པས་ཞེས་རྒྱུ་མཚན་དུ་གསུངས་པས་ཇོ་བོ་རྗེ་ནི་ལམ་སྒྲོན་ལ་བརྟེན་པའི་ལམ་རིམ་ཐམས་ཅད་ཀྱི་མཛད་པ་པོ་ཡིན་བྱས་ཆོག་གསུངས།[8]ཞེས་དང་།
       ཀུན་མཁྱེན་འཇམ་དབྱངས་བཞད་པས། དང་པོ་ལ་གཉིས་ལས། དང་པོ་རྩ་བ་དང་དངོས་ཀྱི་མཛད་པ་པོ་ནི། གདམས་ངག་འདི་སྤྱིར་རྗེ་བཙུན་བྱམས་པས་མཛད་པའི་མངོན་པར་རྟོགས་པའི་རྒྱན་གྱི་གདམས་ངག་ཡིན་ལ། ཁྱད་པར་དུ་འདིའི་གཞུང་ནི་བྱང་ཆུབ་ལམ་གྱི་སྒྲོན་མ་ཡིན་པས་དེ་མཛད་པ་པོ་ཉིད་འདིའི་ཡང་མཛད་པ་པོའོ། །[9]ཞེས་གསུངས་པ་དང་།
ཁ་རོག་ཞལ་སྔ་ནས་ཀྱི་ངག་དབང་རབ་བརྟན་གྱིས། ཁ་ཅིག་གསུང་འདིས་བླ་མ་གཉིས་ཐུགས་རྒྱུད་གཅིག་ཏུ་བསྟན་ཟེར་ཡང་། ཐུགས་རྒྱུད་གཅིག་ཡིན་ནའང་གསུང་འདིའི་དོན་ནི་བྱང་ཆུབ་ལམ་རིམ་འདིའི་བཤད་བྱ་རྩ་བའི་གཞུང་ངམ་རྩ་ཚིག་ལྟ་བུ་ནི་ཇོ་བོས་མཛད་པའི་ལམ་སྒྲོན་ཡིན་པས་དེ་མཛད་པ་པོ་ཉིད་ལམ་རིམ་འདིའི་ཡང་མཛད་པ་པོར་དོན་གྱིས་སོང་ཞེས་པའི་དོན་ཏེ། འོག་ཏུ་ཆོས་ཀྱི་ཆེ་བ་སྟོ ན་པ་ན་བྱང་ཆུབ་ལམ་སྒྲོན་གྱི་ཆེ་བ་གསུངས་པ་དང་གནད་གཅིག་གོ།[10]ཞེས་དང་།
       རྗེ་ཕ་བོང་ཁ་པས། དེ་ལྟར་ཇོ་བོ་ནས་བརྒྱུད་པའི་ཆུ་བོ་གཅིག་འདྲེས་སུ་གྱུར་ཏེ། ཇོ་བོས་བོད་དུ་བྱང་ཆུབ་ལམ་སྒྲོན་མཛད། ལམ་རིམ་ལམ་རིམ་ཞེས་པའི་མིང་གི་ཐ་སྙད་ཀྱང་དེ་ནས་བྱུང་། དེ་ཕྱིན་ཆད་ལམ་རིམ་ལམ་མཆོག་བསྟན་རིམ་སོགས་ཐམས་ཅད་ཀྱི་བཤད་བྱ་རྩ་བའི་གཞུང་དེ་ལམ་སྒྲོན་ཡིན་པས་ཇོ་བོ་ཡང་དེ་རྣམས་ཀྱི་མཛད་པ་པོར་སོང་བས། རྗེ་བདག་ཉིད་ཆེན་པོས་ཀྱང་དེ་མཛད་པ་པོ་ཉིད་འདིའི་ཡང་མཛད་པ་པོའོ་ཞེས་གསུངས་པ་རེད། དེས་ན་འདིར་ཇོ་བོའི་རྣམ་ཐར་རྒྱས་པར་འཆད་དགོས་མོད། དེ་ཙམ་མི་ལྕོགས་ཀྱང་མདོར་བསྡུས་ཙམ་ཞུ་ན། [11]ཞེས་དང་།
       ཡང་རྗེ་བསྟན་པའི་རྒྱལ་མཚན་གྱིས། དེ་མཛད་པ་པོ་ཉིད་འདིའི་ཡང་མཛད་པ་པོའོ། །ཞེས་པ་ལ་བཤད་ཚུལ་མང་དུ་ཡོད་ཀྱང་། མྱུར་ལམ་ལས། སྐབས་འདིའི་མཛད་པ་པོ་ཡང་ལམ་སྒྲོན་མཛད་པ་པོ་ལ་བྱེད་པ་པོའི་ཆེ་བ་ཞེས་པའི་མཛད་པ་པོ་ལ་འཇོག་པ་ཡིན། ཞེས་པའི་དོན་ཡིན་པར་རྡོ་རྗེ་འཆང་ནས་གསུངས་པ་ལྟར་ཁས་བླངས་ཏེ། ལམ་རིམ་ཆེན་མོ་རང་གི་གཞུང་གོང་འོག་བསྡུར་བས་ཀྱང་ཤེས་ནུས་སོ། །ཁོང་གིས་ཀྱང་སྐབས་འདི་ནས་མཛད་པ་པོའི་ཆེ་བ་བརྗོད་ཡུལ་བྱང་ཆུབ་ལམ་སྒྲོན་གྱི་རྩོམ་པ་པོ་ཡིན་ལ། འདིའི་ཡང་ཞེས་པའི་འདི་ནི་ལམ་རིམ་མིན་ཏེ། སྐབས་འདིའི་ཞེས་པའི་དོན་ཡིན་ཞེས་གསུངས། གཏེར་མཛོད་ལས་ཀྱང་། འདིའི་ཡང་མཛད་པ་པོ་ཞེས་པ་ཆེ་བ་བརྗོད་པའི་ཡུལ་དུ་གྱུར་བའི་མཛད་པོའོ། །ཆོས་ཀྱི་ཆེ་བ་བརྗོད་ཡུལ་གྱི་ཆོས་ལམ་སྒྲོན་ལ་ཐུག་པས་ཀྱང་དེ་ལྟར་བཤད་ཆོག དེ་མཛད་པ་པོ་ཉིད་འདིའི་ཡང་ཞེས་པའི། དེ་སྒྲ་ལམ་སྒྲོན། ཡང་སྒྲ་སྡུད་ཚིགའདི་སྒྲ་ཉེ་ཚིག་ཏུ་གསུངས། རྒྱུ་མཚན་ཀུན་མཁྱེན་རིན་པོ་ཆེའི་ཞལ་ནས། ལམ་རིམ་གྱི་རྩ་བ་ལམ་སྒྲོན་ཡིན་པས་དེ་མཛད་པ་པོ་ལམ་རིམ་གྱི་མན་ངག་མཛད་པ་པོ་ཡིན་ཞེས་གསུངས་པ་ལྟར་ཡིན་ཏེ།[12]ཞེས་པ་སོགས་རྗེའི་རིང་ལུགས་འཛིན་ལ་དཔའ་བའི་མཁས་བཙུན་བཟང་གསུམ་གྱི་སྐྱེས་བུ་དུ་མས་རྗེ་རིན་པོ་ཆེའི་གསུང་སྟེ། དེ་མཛད་པ་པོའང་འདིའི་མཛད་པ་པོའོ། །ཞེས་པའི་དོན་འགྲེལ་ཚུལ་མང་དུ་འདུག་ཅིང་། ཁྱད་པར་ལམ་སྒྲོན་དང་ལམ་རིམ་ཆེན་མོའི་འགྲེལ་པ་རྒྱས་བསྡུས་ཅི་རིགས་པའི་གྲངས་ཚད་ཤིན་ཏུ་མང་བས། ལམ་རིམ་ཆེན་མོའི་དགོངས་འགྲེལ་འཁྲིད་ཡིག་དང་བཅས་པ་ཤིན་ཏུ་མང་ཞིང་། དེ་དག་ལས་རྗེའི་གསུང་དུམ་བུ་འདིའི་འགྲེལ་པའང་མང་མོད། འགྲེལ་ཚུལ་གོང་དུ་དྲངས་པ་དག་དང་མི་འདྲ་བ་ཆེར་མེད་པས། རེ་ཞིག་གོང་དུ་དྲངས་པ་འདི་དག་གི་འགྲེལ་ཚུལ་རྣམས་ལ་གཞིགས་འབྲེལ་གྱིས་དཔྱད་པར་འདོད་དོ། །
གསུམ་པ། འགྲེལ་ཚུལ་དང་བཀྲོལ་བའི་དོན་གྱི་རྣམ་དབྱེ་རིས་བསྡུ།
       ད་ནི་གོང་དུ་དྲངས་པའི་ལམ་རིམ་ཆེན་མོའི་གདམས་པ་སྟོན་པའི་སྔོན་དུ་འགྲོ་བ་ལས། ཆོས་ཁུངས་བཙུན་པར་བསྟན་པའི་ཕྱིར། མཛད་པ་པོའི་ཆེ་བ་བསྟན་པའི་སྐབས་སུ་རྗེ་རིན་པོ་ཆེས། དང་པོ་མཛད་པ་པོ་ནི གདམས་ངག་འདི་སྤྱིར་རྗེ་བཙུན་བྱམས་པས་མཛད་པའི་མངོན་པར་རྟོགས་པའི་རྒྱན་གྱི་གདམས་ངག་ཡིན་ལ།  ཁྱད་པར་དུ་འདིའི་གཞུང་ནི་བྱང་ཆུབ་ལམ་གྱི་སྒྲོན་མ་ཡིན་པས་དེ་མཛད་པ་པོ་ཉིད་འདིའི་ཡང་མཛད་པ་པོའོ། །ཞེས་པའི་དོན་འགྲེལ་ཚུལ་མང་དུ་བྱུང་བ་དག་ལ་རང་བློས་དཔོག་ཚོད་ཙམ་ཞིག་དཔྱད་པར་བྱ་བ་འདི་ལྟ་སྟེ། གོང་དུ་དྲངས་པའི་འགྲེལ་ཚུལ་དག་གི་འདོད་པ་རྣམས་ཕན་ཚུན་གུང་དུ་བསྒྲིགས་ནས་བསམ་ན་འགྲེལ་དོན་མི་འདྲ་བ་ཁག་ལྔ་རུ་བསྡུ་ཆོག་པར་སེམས་ཏེ།
       གཅིག འགྲེལ་མཛད་ཕལ་ཆེར་རྣམས་རྗོད་བྱེད་ཀྱི་ཚིག་མང་ཉུང་ཅི་རིགས་པ་བྱུང་བ་ཙམ་ལས་བཀྲོལ་བའི་འདོད་པ་ཕྱོགས་གཅིག་ཏུ་བབ་པ་མང་སྟེ། ལམ་རིམ་ཆེན་མོ་འདིའི་རྩ་བའམ་བརྗོད་བྱ་གསུང་རབ་ཐམས་ཅད་ཀྱི་གནད་འགག་སྐྱེས་བུ་གསུམ་གྱི་ལམ་གྱི་རིམ་པར་བསྡུས་ནས་ཉམས་སུ་ལེན་པའི་མན་ངག་གི་ཡང་མཛད་པ་པོ་ཡིན་པར་བཞེད་ཀྱི། ཇོ་བོ་ཉིད་ལམ་རིམ་ཆེན་མོའི་མཛད་པོར་བཞེས་པ་ནི་མ་ཡིན་ནོ། །ཞེས་པ་འདིའོ། །
       གཉིས། ཇོ་བོ་རྗེ་དང་རྗེ་རིན་པོ་ཆེ་ཟུང་ཐུགས་རྒྱུད་གཅིག་ཡིན་པ་རྒྱུ་མཚན་དུ་བྱས་ནས་དེ་སྐད་གསུངས་པར་འདོད་པའི་ཕྱོགས་གཅིག་དང་། རྗེ་བདག་ཉིད་ཆེན་པོ་ཐུགས་ཤིན་ཏུ་ཟབ་པས་རང་ཉིད་ཇོ་བོ་དང་ཐུགས་རྒྱུད་གཅིག་པར་དངོས་སུ་ཞལ་གྱིས་ག་ལ་བཞེས་ཏེ་མི་བཞེད་དོ་ཞེས་མི་འདོད་པའི་ཕྱོགས་གཅིག་གོ །
       གསུམ། ཇོ་བོ་ནི་ལམ་སྒྲོན་གྱི་གཞུང་ལ་བརྟེན་ནས་བརྩམས་པའི་ལམ་རིམ་ཐམས་ཅད་ཀྱི་རྩོམ་པ་པོར་འདོད་པར་བསྟན་པས། དོན་དུ་ཇོ་བོ་ཉིད་ལམ་རིམ་ཆེན་མོའི་མཛད་པོའང་ཡིན་པར་འདོད་པའོ། །
       བཞི། ཁ་ཅིག་འདིའི་དོན་ནི་བྱང་ཆུབ་ལམ་རིམ་འདིའི་བཤད་བྱ་རྩ་བའི་གཞུང་ངམ་རྩ་ཚིག་ལྟ་བུ་ནི་ཇོ་བོས་མཛད་པའི་ལམ་སྒྲོན་ཡིན་པས་དེ་མཛད་པ་པོ་ཉིད་ལམ་རིམ་འདིའི་ཡང་མཛད་པ་པོར་དོན་གྱིས་སོང་ཞེས་པའི་དོན་ཏེ། འོག་ཏུ་ཆོས་ཀྱི་ཆེ་བ་སྟོན་པ་ན་བྱང་ཆུབ་ལམ་སྒྲོན་གྱི་ཆེ་བ་གསུངས་པ་དང་གནད་གཅིག་གོ །ཞེས་འདིའི་དངོས་ཀྱི་རྩོམ་པ་པོར་མི་བཞེད་ཀྱང་དོན་གྱི་རྩོམ་པ་པོར་སོང་བའི་དོན་དུ་འགྲེལ་བའོ། །
       ལྔ། ཡང་ཁ་ཅིག་མཛད་པ་པོའི་ཆེ་བ་བརྗོད་ཡུལ་བྱང་ཆུབ་ལམ་སྒྲོན་རྩོམ་པ་པོ་ཡིན་པས། འདི་སྒྲ་ཉེ་ཚིག་སྨྲོས་པ་ལམ་རིམ་ལ་མི་གོ་བར་གང་ཆེ་བ་བརྗོད་པའི་ཡུལ་དུ་གྱུར་བའི་ཆོས་ལམ་སྒྲོན་དང་དེ་རྩོམ་པོ་ལ་གོའོ་ཞེས་བཤད་བྱའི་རྩ་བའི་གཞུང་ལམ་སྒྲོན་གྱི་མན་ངག་གི་མཛད་པོར་ངོས་འཛིན་པའོ། །
བཞི་པ། བཀྲོལ་དོན་དེ་དག་རྗེའི་དགོངས་པ་དང་མཐུན་ཚབས་ཆེ་ཆུང་གི་དཔྱད་དཔྱོད།
       གོང་གི་འགྲེལ་ཚུལ་མི་འདྲ་བ་དེ་དག་ཕྱོགས་སྣེ་འདྲ་མིན་ནས་རྗེའི་དགོངས་པ་དང་མི་མཐུན་པ་མེད་མོད། དེ་དག་ལས་དང་པོ་ལྟར་ན། ལམ་རིམ་ཆེན་མོ་འདིའི་རྩ་བའམ་བརྗོད་བྱ་གསུང་རབ་ཐམས་ཅད་ཀྱི་གནད་འགག་སྐྱེས་བུ་གསུམ་གྱི་ལམ་གྱི་རིམ་པར་བསྡུས་ནས་ཉམས་སུ་ལེན་པའི་མན་ངག་གི་ཡང་མཛད་པ་པོ་ཡིན་པར་བཞེད་ཀྱི། ཇོ་བོ་ཉིད་ལམ་རིམ་ཆེན་མོའི་མཛད་པོར་བཞེས་པ་ནི་མ་ཡིན་ནོ། །ཞེས་ཇོ་བོ་ཉིད་ལམ་རིམ་ཆེན་མོའི་མཛད་པོར་བཞེས་པ་ནི་མ་ཡིན་ནོ་ཞེས་ནི་སྒྲ་བརྣན་ཚིག་སྤྱད་པའི་ཤུལ་ལས་འདིའི་རྩོམ་པ་པོ་རྗེ་རིན་པོ་ཆེ་ཁོ་ན་ཡིན་པར་གསུང་ཤུགས་ཆེ་ཞིང་ནན་ཏན་གྱི་ཚུལ་དུ་སྨྲས་སོ། །འདི་ལ་དཔྱད་པར་བྱ་བ་འདི་ཡོད་དེ།
       ལམ་རིམ་ཆེན་མོའི་འགྲེལ་གཞིའམ་གཞུང་ལམ་སྒྲོན་གྱི་རྩོམ་པ་པོ་ཇོ་བོ་རྗེ་ཡིན་པ་རྗེས་མི་ཤེས་པ་མེད་ཅིང་། འདིའི་གཞུང་ནི་བྱང་ཆུབ་ལམ་གྱི་སྒྲོན་མ་ཡིན་པས་དེ་མཛད་པ་པོ་ཉིད་ཅེས་ཇོ་བོ་རྗེ་ངོས་བཟུང་བ་ལ། སླར་འདིའི་རྩོམ་པ་པོའང་ཞེས་ལམ་སྒྲོན་གྱི་གཞུང་དེ་ཉིད་ལུང་དང་རིགས་པ་དུ་མས་ལེགས་པར་བརྒྱན་ཏེ་རྒྱས་པར་བསྟན་པ་སྟེ། ལམ་རིམ་ཆེན་མོའི་རྩོམ་པ་པོའང་ཇོ་བོ་ཡིན་ནོ་ཞེས་སྨྲས་པ་ལ་དགོངས་གཞི་དང་དགོས་པ་ཁྱད་པར་ཅན་ཡོད་དམ་མེད། འདི་སྒྲ་ཉེ་ཚིག་སྨྲོས་པ་ལམ་རིམ་ཆེན་མོར་མི་གོ་བར་ལམ་སྒྲོན་གྱི་གཞུང་ལ་གོ་དགོས་སོ་ཞེ་ན། དེའི་མཛད་པ་པོ་ཉིད་ཅེས་པ་ལས་ལམ་སྒྲོན་གྱི་མཛད་པ་པོ་ཇོ་བོ་ཡིན་པར་བསྟན་ཟིན་ནས། སླར་ལམ་རིམ་ཆེན་མོའི་འགྲེལ་གཞིའམ་གཞུང་གི་རྩ་བའི་མཛད་པ་པོའང་ཇོ་བོ་རྗེ་ཡིན་ནོ་ཞེས་གསུང་བར་གོ་བས། འདི་འདྲའི་བྱིས་པ་དག་ལ་བརྡ་སྟོ ན་པ་ལྟ་བུའི་ཉོག་ཚིག་རྗེ་རིན་པོ་ཆེའི་གསུང་གང་ལའང་མེད་ཅིང་། རྗེའི་གསུང་ནི་གནས་སྐབས་ཐམས་ཅད་དུ་ཟབ་ཅིང་ཕྲ་ལ་དོན་ཆེ་བ་དང་། གསུང་གི་ཟུར་རེ་རེས་ཀྱང་དོན་སྟོན་ཚུལ་ཞིབ་ཆ་ཆེ་ཞིང་ངེས་པ་རྒྱ་ཆེར་སྟེར་བ་དང་། གཞན་ལ་མེད་པའི་ཚིག་གི་ཞིབ་ཆ་ཆེ་བ་སོགས་ཁྱད་ཆོས་དུ་མས་བརྒྱན་པ་ཞེ་ཅིག་ཡིན་པས། རྗེ་ལ་ཞེན་ཁུལ་གྱིས་འགྲེལ་པའི་ཁ་ཅི་འགར་བསྒྱུར་པ་ནི།བསྟོ ད་མི་ཤེས་པར་བསྟོ ད་པས་དོན་དུ་སྨད་པའི་ལུགས་སུ་སོང་བ་ཁོ་ན་ཡིན་སྙམ་མོ། །
       འགྲེལ་ཚུལ་གཉིས་པ་ལྟར་ན། རྗེ་བདག་ཉིད་ཆེན་པོ་ཐུགས་ཤིན་ཏུ་ཟབ་པས་རང་ཉིད་ཇོ་བོ་དང་ཐུགས་རྒྱུད་གཅིག་པར་དངོས་སུ་ཞལ་གྱིས་ག་ལ་བཞེས་ཏེ་མི་བཞེད་དོ། །ཞེས་པ་ནི། དེ་མཛད་པ་པོ་ཉིད་འདིའི་ཡང་མཛད་པ་པོའོ། །ཞེས་པའི་གོ་ཚུལ་ཇི་ལྟར་ཡིན་གྱི་དོགས་པ་གཅད་དགོས་པ་མ་བཅད་པས། བཤད་པ་སྐབས་སུ་མ་བབ་པའི་སྐྱོན་དུ་སྣང་ངོ་། །
       གསུམ་པ་ལྟར་ན། ཇོ་བོ་ནི་ལམ་སྒྲོན་གྱི་གཞུང་ལ་བརྟེན་ནས་བརྩམས་པའི་ལམ་རིམ་ཐམས་ཅད་ཀྱི་རྩོམ་པ་པོར་འདོད་པར་བསྟན་པས། དེ་ལྟར་ན་ལམ་རིམ་ཆེན་མོའི་རྩོམ་པ་པོའང་ཇོ་བོར་བཞེད་དགོས་ཤིང་།ལམ་རིམ་ཆེན་མོ་ལས་བྱུང་བའི་རྗེའི་གསུང་དངོས་གྱི་གོ་དོན་དང་ཡང་ཐོད་གཏུགས་ནས་འདུག་མོད། རེ་ཞིག་དེ་ལྟར་ན། ལམ་སྒྲོན་གྱི་འགྲེལ་པ་ཆེ་ཆུང་མང་ཉུང་ཅི་རིགས་པ་མཛད་མཁན་ཆོས་རྒྱུད་འདྲ་མིན་གྱི་མཁས་གྲུབ་ཤིན་ཏུ་མང་ཡང་། གསུང་ནུས་པ་ཅན་འདི་ལྟ་བུ་བརྗོད་ནུས་པ་རྗེ་ཉིད་ལས་གཞན་སུ་ཡང་མ་བྱུང་ངོ་། །
       འདོད་ཚུལ་བཞི་པ་ལྟར་ན། ཇོ་བོས་མཛད་པའི་ལམ་སྒྲོན་ཡང་དོན་དུ་གདུལ་བྱ་གཙོ་བོ་བོད་རྣམས་ལ་དམིགས་ཏེ་མངོན་རྟོགས་རྒྱན་གྱི་གདམས་ངག་རྣམས་སྐྱེས་བུ་གསུམ་གྱི་ལག་ལེན་དུ་འཁྱེར་ཚུལ་ཕྱོགས་གཅིག་ཏུ་བཀོད་པ་ཡིན་པས། གཞུང་འདི་ཉིད་ཀྱི་རྩོམ་པོའང་རྗེ་བཙུན་བྱམས་མགོན་དང་། དེ་ཡང་རྣམ་འདྲེན་བཞི་པའི་གསུང་ལ་གཏུགས་པས། སྐྱེས་བུ་སྔ་མ་སྔ་མ་རྣམས་དག་བསྟན་བཅོས་ཕྱི་མ་ཕྱི་མའི་རྩོམ་པོར་འགྲོ་བ་ཁྱད་མེད་དུ་འགྱུར་མོད། ཇོ་བོའི་ལམ་སྒྲོན་གྱི་རང་འགྲེལ་དུ་གྲགས་པ་དང་། དེའི་ཡང་འགྲེལ་ཁ་སྐོང་དང་བཅས་པ་གནང་མཁན་གྱི་བཀའ་གདམས་པ་སུའི་ངག་ལས་ཀྱང་ལམ་སྒྲོན་གྱི་རྩོམ་པ་པོ་ཉིད་མངོན་རྟོགས་རྒྱན་གྱི་རྩོམ་པ་པོ་ཡིན་པའི་གསུང་དངོས་སུ་སྨྲས་པ་མ་བྱུང་བས། རྗེ་རིན་པོ་ཆེའི་གསུང་འདི་ལ་དཔགས་ཏེ་རྗེ་ཉིད་ཀྱི་རིག་གཞུང་ཉམས་ཞིབ་ཀྱི་དམིགས་ཡུལ་དང་། ཐུགས་གཤིས་ཇི་ཡིན་སོགས་ཀྱི་སྐོར་ལ་གོ་རྒྱུ་དང་ཤེས་རྒྱུ་ཆེན་པོ་ཡོད་དོ། །
       འདོད་ཚུལ་ལྔ་པ་ནི། ཡང་ཁ་ཅིག་མཛད་པ་པོའི་ཆེ་བ་བརྗོད་ཡུལ་བྱང་ཆུབ་ལམ་སྒྲོན་གྱི་རྩོམ་པ་པོ་ཡིན་པས། འདི་སྒྲ་ཉེ་ཚིག་སྨྲོས་པ་ལམ་རིམ་ལ་མི་གོ་བར་གང་ཆེ་བ་བརྗོད་པའི་ཡུལ་དུ་གྱུར་བའི་ཆོས་ལམ་སྒྲོན་དང་དེ་རྩོམ་པོ་ལ་གོའོ་ཞེས་བཤད་བྱའི་རྩ་བའི་གཞུང་ལམ་སྒྲོན་གྱི་མན་ངག་གི་མཛད་པོར་ངོས་འཛིན་པའོ། །ཞེས་པ་ལྟར་ན་འགྲེལ་བའི་ཚུལ་དང་པོའི་སྐབས་སུ་བཤད་པའི་སྐྱོན་རྣམས་ངང་གིས་འཇུག་པར་སེམས་སོ། །
       གཞན་ཡང་དེ་མཛད་པ་པོ་ཉིད་ལམ་རིམ་འདིའི་ཡང་མཛད་པ་པོར་དོན་གྱིས་སོང་ཞེས་རེ་ཞིག་རྗོད་བྱེད་ཀྱི་ཚིག་ཁ་ཅུང་ཟད་ལྷོད་པར་བྱས་པའི་ལུགས་ལ་གཞིགས་ན། རྗེའི་གསུང་གི་དགོངས་པ་དང་མཐུན་ཚབས་ཆེ་བར་སྣང་མོད། ཞིབ་པར་བསམ་ན་ཚིག་དོན་རྗེའི་དགོངས་པ་དང་བསྟུན་ཞིང་རྗེ་རིན་པོ་ཆེས་ལམ་རིམ་མཛད་པའི་ངོ་སོའང་མི་ཤོར་བར་བྱས་པའི་འགྲེལ་ཚུལ་དུ་མཐོང་ངོ་། །མདོར་ན། འགྲེལ་ཚུལ་དེ་དག་ལས་དེ་སྒྲས་ལམ་སྒྲོན་གྱི་གཞུང་ལ་གོ་བ་འདོད་པ་མི་མཐུན་པ་མེད་ཀྱང་ཉེ་ཚིག་འདི་སྒྲས་ལམ་རིམ་ཆེན་མོའི་བཤད་བྱ་རྩ་བའི་གཞུང་ལམ་སྒྲོན་ལ་གོ་བ་དང་། རྗེ་རིན་པོ་ཆེ་ཇོ་བོ་དང་ཐུགས་རྒྱུད་གཅིག་ཏུ་སོང་བར་གོ་བ་དང་། ལམ་སྒྲོན་གྱི་མཛད་པོ་ལམ་རིམ་བསྟན་རིམ་སོགས་ཀྱི་མཛད་པོར་དོན་གྱིས་སོང་བ་སྟེ། འགྲེལ་ཚུལ་མི་འདྲ་བ་གསུམ་དུ་རིས་བསྡུ་ཆོག་པར་སྣང་ངོ་། །
ལྔ་པ། གསུང་དེ་ལས་མངོན་པའི་རྗེ་རིན་པོ་ཆེའི་རིག་གཞུང་ཉམས་ཞིབ་ཀྱི་ཐུགས་གཤིས་སམ་མི་གཞི་གླེང་བ།
       ལམ་རིམ་ཆེན་མོའི་མཛད་པ་པོ་ནི་མཉམ་མེད་ཙོང་ཁ་བ་ཆེན་པོ་ཡིན་མིན་གྱི་དོགས་པ་སུ་ལའང་མེད་དེ། རྗེ་རང་ཉིད་ཀྱིས་ཀྱང་། ཤིང་རྟ་ཆེན་པོའི་ལམ་འདི་བཤད་པ་ལ། །བདག་གི་ཡིད་ནི་ཀུན་ནས་སྤྲོ་བར་འགྱུར། །ཞེས་རང་གིས་རྩོམ་པར་དམ་བཅས་པ་དང་། མཇུག་བསྡུ་བའི་གནས་སྐབས་སུའང་མཁན་ཆེན་དཀོན་མཆོག་ཚུལ་ཁྲིམས་དང་། ཟུལ་ཕུ་བ་དཀོན་མཆོག་རྒྱལ་མཚན་དང་། ལོ་ཆེན་སྐྱབས་མཆོག་དཔལ་བཟང་སོགས་བསྟན་པ་དོན་དུ་གཉེར་བ་དུ་མས་བསྐུལ་ནས་རྭ་སྒྲེང་གི་བྲག་སེང་གེའི་ཞོལ་དུ་ལེགས་པར་སྦྱར་བ་སོགས་ལམ་རིམ་ཆེན་མོ་ལས་ཇི་ལྟར་བྱུང་བ་བཞིན་ཡིན་ནོ། །འོན་ཏེ་དེ་མཛད་པ་པོ་ཉིད་འདིའི་ཡང་མཛད་པ་པོའོ། །ཞེས་པའི་དེ་སྒྲས་ལམ་སྒྲོན་གྱི་གཞུང་དང་། ཉིད་སྒྲས་ཨ་ཏི་ཤ འདི་སྒྲས་ལམ་རིམ་ཆེན་མོའམ་ཡང་ན་ལམ་རིམ་ཆེན་མོའི་འགྲེལ་བྱ་རྩ་བའི་གཞུང་ལ་གོ་བ་སོགས། གོ་ཚུལ་ཅི་རིགས་པ་དག་ལས་རེ་ཞིག་གོ་ཚུལ་འདི་ཁོ་ན་བདེན་ཞིང་། གཞན་ཐ་དག་རྗེའི་གསུང་གི་དོན་དང་མི་མཐུན་པའོ་ཞེས་སྨྲས་ན། སྨྲ་པོ་རང་ཉིད་ཀྱི་འདུན་པའི་དབང་ཙམ་དུ་སོང་བ་ཡིན་མོད། བོད་གངས་ཅན་ན་རྩ་བ་གང་ཞིག་གཞིར་བཟུང་ནས་རང་གི་འགྲེལ་པ་མཛད་པོ་སྔ་དེང་གི་མཁས་པ་རེ་རེ་ནས་བགྲང་གིས་མི་ལངས་པའི་ཚོད་དུ་མཆིས་མོད། རྩ ་བ་གང་དེའི་མཛད་པ་པོ་ཡང་འགྲེལ་བ་འདིའི་མཛད་པ་པོའོ། །ཞེས་བརྗོད་པར་ནུས་པའི་སྙིང་སྟོབས་ཅན་རྗེ་རིན་པོ་ཆེ་ཁོ་ན་ལས་མ་བྱུང་བར་མངོན་ནོ་ཞེས་ཁོ་བོ་སྨྲ་བར་འདོད་དོ། །འདི་ལ་ཁ་ཅིག་ན་རེ། ལམ་རིམ་ཆེན་མོའི་མཛད་པ་པོ་ཇོ་བོ་ཡིན་པར་འདོད་ན། རྗེ་རིན་པོ་ཆེས་རང་ཉིད་ཇོ་བོ་དང་ཐུགས་རྒྱུད་ཀྱི་མངོན་པར་རྟོ གས་པའི་ཡོན་ཏན་མཉམ་པར་འདོད་པས། རྗེ་ཉིད་ཀྱི་ཐུགས་ཤིན་ཏུ་ཟབ་པས་ཇོ་བོ་དང་ཐུགས་རྒྱུད་གཅིག་ཏུ་ཞལ་གྱིས་ག་ལ་བཞེད། ཅེས་གསུངས་ནའང་། རང་གིས་ཇི་ལྟར་བརྩམས་པའི་དོན་རྣམས་ཇོ་བོའི་ལམ་སྒྲོན་གྱི་གཞུང་ཁོག་དང་ལེགས་པར་བསྟུན་པ་རྒྱུ་མཚན་དུ་བྱས་ནས་ལམ་རིམ་ཆེན་མོའི་མཛད་པ་པོའང་ཨ་ཏི་ཤ་ཉིད་ཡིན་པར་འདོད་པའི་དབང་དུ་བཏང་ནའང་། རྗེ་ཉིད་ལ་ཕམ་རྒྱུ་དང་ཤོར་རྒྱུ་ཅི་ཡང་མེད་དེ། རྗེའི་སྐུ་གསུང་ཐུགས་གསུམ་གྱི་མཛད་པ་འཕྲིན་ལས་སོགས་གང་ནས་བལྟས་ནའང་དཔལ་ལྡན་ཨ་ཏི་ཤ་དང་མཉམ་པའི་ཚོད་དུ་མཆིས་པ་མཐོང་ཆོས་སུ་ཡོད་ན། དེ་ལས་ལྡོ ག་སྟེ ་གངས་རིའི་ཁྲོད་ཀྱི་མཁས་པ་སུ་ལའང་མེད་པའི་རྗེ་རིན་པོ་ཆེའི་རིག་གཞུང་ཉམས་ཞིབ་ཀྱི་ཐུགས་གཤིས་སམ་རིག་གཞུང་ཞིབ་འཇུག་གི་ཀུན་སྤྱོད་བླ་ན་མེད་པ་ཉིད་མཚོན་ནུས་པ་ཡིན་ནོ། །དེ་ཡང་ཡིན་ཏེ། རྗེའི་རྣམ་ཐར་ལས་ཀྱང་། ཁྱད་པར་ཇོ་བོ་ཆེན་པོ་ཨ་ཏི་ཤ་མནལ་ལམ་དུ་ནར་མར་འོང་བ་ཞིག་བྱུང་།ཕྱིས་དབུས་སུ་ཕེབས་དུས་སྐུ་འདྲ་གཟིགས་པ་ན། སྔར་མནལ་ལམ་དུ་གཟིགས་པ་དེའི་རྣམ་པ་ཇི་ལྟར་བར་འདུག་ཅེས་གསུང་སྟེ ། དེ་ནི་ཇོ་བོ་ཉིད་ཁ་བ་ཅན་འདིར་བསྟན་པ་ཉམས་པ་གསོ་བའི་སླད་དུ་བྱོན་པ་ལྟར། མདོ་སྔགས་ཀྱི་ལམ་གྱི་རིམ་པ་ཡོངས་སུ་རྫོགས་པས་གདུལ་བྱ་རྣམས་སྨིན་ཅིང་གྲོལ་བར་མཛད་དེ་བསྟན་པ་རིན་པོ་ཆེ་མི་ནུབ་པའི་རྒྱལ་མཚན་འཛིན་པ་རྣམས་ཀྱི་གཙུག་གི་ནོར་བུར་འགྱུར་བ་འདི་ཉིད་ཀྱི་སྔ་ལྟས་སོ། །[13]ཞེས་པའང་། ཕྱིས་ཀྱི་རྣམ་ཐར་མཛད་པོ་དག་གིས་རང་ཉིད་རྗེའི་རྗེས་འཇུག་ཡིན་པ་རྒྱུ་མཚན་དུ་བྱས་ནས་ཟོལ་གྱིས་བསྟོད་པ་ཙམ་མ་ཡིན་གྱི། རྗེ་རིན་པོ་ཆེའི་ཐོས་བསམ་ཀྱི་རྒྱ་ཆེ་ཆུང་དང་། སྒོ མ་སྟོབས་ཀྱི་ཉམས་རྟོགས་བཟང་ལོས། བོད་གངས་ཅན་པའི་བསྟན་པ་དང་སེམས་ཅན་ལ་ཕན་བཏགས་ལུགས་སོགས་ཕྱོགས་གང་ནས་བསམས་ཀྱང་དེ་ལྟར་ཡིན་པ་དང་། ལྷག་པར་རྗེའི་གསུང་རྩོམ་དག་ལ་གཞན་སུས་ཀྱང་མ་ཐོན་པའི་རིགས་ལམ་རྣམ་པར་དག་པ་ཕྲ་མོ་དག་གིས་གཞན་དུ་གོལ་ས་མེད་པའི་དོན་གཏན་ལ་ཕབ་པའི་ཚུལ་རྣམས་ལེགས་པར་བསམ་ན་དེ་ལས་གཞན་གྱི་ཤེས་བྱེད་ལྷག་པོ་ཞིག་མི་དགོས་སོ། །
       སྤྱིར་ན་རིག་གཞུང་ཞིབ་འཇུག་གི་ཐུགས་གཤིས་བཟང་པོ་ནི་སྐྱེས་ཐོབ་ཀྱི་སེམས་རྒྱུད་ཞི་དུལ་ཅན་དང་།རྗེས་ཐོབ་ཐོས་བསམ་སྒོམ་གསུམ་གྱི་ཁྱད་པར་དང་། ལྷག་པར་རང་དམན་ས་ན་གནས་ཤིང་གང་ཟག་གཞན་སུ་ལའང་མི་གུས་པ་ཅུང་ཟད་ཀྱང་མེད་པའི་སྐྱེ་བོ་དམ་པའི་རང་གཤིས་དང་། རང་དོན་རྩད་ནས་བོར་ནས་གཞན་དོན་ཁོ་ནར་གཞོལ་བའི་ཐུགས་སྟོབས་སོགས་ཐུགས་རྒྱུད་ཀྱི་ཡོན་ཏན་མ་ཚང་བ་མེད་པ་དག་ལས་བྱུང་བ་ཡིན་པས། རྗེ་རིན་པོ་ཆེས་རང་གིས་བརྩམས་པའི་ལམ་སྒྲོན་གྱི་དོན་འགྲེལ་ཆེན་མོ་འདི་ཉིད་ཀྱི་འགྲེལ་བྱེད་ཀྱི་ཚིག་དོན་མ་ལུས་པ་ཀུན་འགྲེལ་བྱའི་རྩ་བའི་གཞུང་ལམ་སྒྲོན་གྱི་རྩོམ་པོ་ཉིད་ཡིན་པར་ཞལ་གྱིས་བཞེད་པའི་དབང་དུ་བཏང་ན། དེས་ནི་ངེས་པར་རྗེ་རིན་པོ་ཆེའི་ཐུགས་གཤིས་གཞན་སུས་ཀྱང་འགྲན་གྱི་དོ་ཟླ་མི་ཆོག་པའི་ཤེས་བྱེད་མཐར་ཐུག་པ་ཡིན་ནོ། །འོ་ན་ཤེས་བྱེད་ཅི་ཡོད་སྙམ་ན། འདས་པའི་ལོ་རྒྱུས་ཅི་རིགས་པ་དག་ལ་རྒྱུས་མངའ་དགོས་ན་དེ་དང་འབྲེལ་བའི་ལོ་རྒྱུས་ཀྱི་དཔྱད་གཞི་དག་ལ་བརྟེན་ནས་དཔྱོད་པ་ལས་ཐབས་གཞན་མེད་ཅིང་།ལོ་རྒྱུས་གྱི་དཔྱད་གཞི་དག་ཀྱང་སྔ་མ་སྔ་མ་དག་བདེན་ཁ་སྟེར་ཤས་ཆེ་བ་ཡིན་ཏེ། དེའི་རྒྱུ་མཚན་ཡང་དེ་དག་མཛད་པོ་ལོ་རྒྱུས་ཀྱི་དོན་དངོས་དང་བར་ཐག་ཉེ་ཞིང་། ལོ་རྒྱུས་འབྲི་པོ་དག་ཇི་ཙམ་གྱིས་ལོ་རྒྱུས་དངོས་ཀྱི་ཡུལ་དུས་གནས་སྐབས་གང་རུང་དང་ཁད་ཐག་ཉེ་ན་བརྗོད་དོན་ཡང་དེ་ཙམ་གྱིས་བདེན་ཁ་སྟེར་ཤས་ཆེ་བས་ཡིན་ཏེ། དཔེར་ན་དུས་རབས་ཉེར་གཅིག་པའི་མིས་རང་དུས་གྱི་ལོ་རྒྱུས་བྱུང་བ་བྲིས་པ་དག་དུས་རབས་ཕྱི་མ་ཕྱི་མ་དག་གི་མིས་བྲིས་པ་ལས་བདེན་ཁ་སྟེར་ནུས་ཆེ་བ་བཞིན་ནོ། །འོ་ན་རྗེ་རིན་པོ་ཆེའི་མི་གཞིས་ཇི་ཡིན་གྱི་ཤེས་བྱེད་ཅི་ཞིག་ཡོད་སྟོ ན་དང་ཟེར་ན། ལམ་རིམ་བླ་མ་བརྒྱུད་པའི་རྣམ་ཐར་ལས། འཕྲལ་གྱི་མཛད་སྤྱོད་ཀྱང་སྙིགས་མའི་སྐྱེ་བོ་སུ་དང་ཡང་མི་མཚུངས་པའི་ངོ་མཚར་རྨད་དུ་བྱུང་བ་ཞིག་བཞུགས་ཏེ། རྗེ་རིན་པོ་ཆེ་འདི་ཉིད་མདོ་སྨད་དུ་སྐུ་འཁྲུངས་པ་ནས་མཐར་མྱ་ངན་ལས་འདས་པའི་བར་ལ་ཐུགས་བརྒྱུད་འཁྲུགས་ཏེ་གཞན་ལ་ཞེ་གཅོད་པའི་ཚིག་ངན་པ་སྨྲ་བ་དེ་དུས་ཀྱི་སྐུ་དངོས་ཀྱི་གདུལ་བྱ་སུ་ལའང་བསྟན་རྒྱུ་མེད་ཅིང་། མཚན་ཉིད་ཀྱི་སློབ་གཉེར་མཛད་པའི་གནས་སྐབས་སུའང་དེང་སང་གི་གདུལ་བྱ་ཕལ་ཆེར་ཕ་རོལ་དང་རྩོད་པའི་ཚེ་ཕ་རོལ་སྨ་དབབ་པའི་ཚིག་སྨྲ་གང་ཐུབ་དང་། ལུས་ཀྱི་རྣམ་འགྱུར་ཡང་འགྱིང་བ་དང་ཁེངས་པ་དང་ཕ་རོལ་གནོན་པའི་རྣམ་འགྱུར་བྱེད་པ་འདི་འདྲ་གཏན་ནས་མིན་པར་རྗེ་བླ་མ་འདིས་དབུས་གཙང་གྲྭ་ས་ཆེན་པོ་རྣམས་སུ་ཐུགས་གཉེར་མཛད་པ་དང་། གྲྭ་སྐོར་མཛད་པའི་སྐབས་གང་དུའང་རྒོལ་བ་ཕ་རོལ་པོ་ལ་ངན་སྨྲ་མཛད་པ་ནམ་ཡང་མི་སྲིད་ཅིང་། སྐུ་ལུས་ཀྱི་རྣམ་འགྱུར་ཡང་ཞི་ཞིང་དུལ་བ་དང་འཇམ་ཞིང་དེས་པ་དང་། གསུང་སྙན་ཞིང་བརྗིད་ལ་གསོང་པོར་སྨྲ་བ་དང་། ཕ་རོལ་པོ་ལ་ཕན་པའི་ཚིག་ཁོ་ན་བརྗོད་པ་ལས་སྐུ་དང་གསུང་གི་རྣམ་འགྱུར་ལ་སྐྱོན་ཆགས་པ་དེ་དུས་སྐུ་དངོས་སུ་མཐོང་བ་ལའང་དུས་འདིའི་ཆར་འདི་ལྟར་མཛད་དོ་ཞེས་བསྟན་རྒྱུ་མེད་པ་ཡོངས་སུ་གྲགས་པ་ལྟར་ཡིན་ལ། དེའི་དབང་གིས་གྲྭ་ས་གང་དང་གང་དུ་བྱོན་པ་དེ་དང་དེར་རྗེ་འདིའི་སྐུ་མཐོང་བ་དང་གསུང་གི་གདངས་ཐོས་པ་ཙམ་གྱིས་སྣང་བ་འགྱུར་ཏེ་རྗེ་འདིའི་ཞབས་དྲུང་དུ་བསྙེན་ཏེ་སློབ་མར་ཁས་ལེན་པ་ཤ་སྟག་བྱུང་སྟེ་སྐད་ཅིག་ཉིད་ལ་གངས་ཅན་གྱི་སའི་ས་ཐམས་ཅད་རྗེ་འདིའི་སློབ་མས་ཁྱབ་པ་འདི་བྱུང་བ་ཡིན་ནོ། །[14]ཞེས་པ་ལྟ་བུས་མཚོན་ཏེ་རྗེ་རིན་པོ་རྗེའི་ཐུགས་རྒྱུད་ཀྱི་ཡོན་ཏན་རྒྱ་མཚོ་ལྟར་ཟབ་པས་ལུས་ངག་གི་སྤྱོད་པའང་འགལ་རྐྱེན་གང་གིས་ཀྱང་གཡོ་བར་མི་ནུས་པའི་ཞི་ཞིང་ལྷོད་ལ་དལ་བག་དང་ལྡན་པ་ཤེས་ནུས་ཤིང་། འདིར་དྲངས་པའི་གསུང་འདིའང་དོན་དུ་གང་གི་སློབ་མ་མཁས་གྲུབ་ཐམས་ཅད་མཁྱེན་པས་མཛད་པའི་《རྣམ་ཐར་དད་པའི་འཇུག་ངོགས》སོགས་ལས་ཇི་ལྟར་བྱུང་བ་དང་མཐུན་པར་སྣང་བས། རྗེ་རིན་པོ་ཆེའི་རྒྱུས་ཁོང་ལ་མི་མངའ་ན་སུ་ལ་མངའ། སྐབས་དེའི་ས་སྐྱ་བ་གཙོ་བོར་གྱུར་བའི་མཁས་པའི་གྲགས་པ་ཕྱོགས་མཐའ་ཀུན་ཏུ་ཁྱབ་པའི་སྐྱེས་བུ་དུ་མས་རྗེ་རིན་པོ་ཆེའི་དྲུང་དུ་བཅར་ཞིང་བཅར་བ་ཙམ་དུ་མ་ཟད། དཀྲི ལ་གྱིས་འཁྲིལ་ནས་བློ་ལིངས་ཀྱིས་གཏོད་པའང་རྗེ་ཉིད་ཀྱི་ཁྱད་འཕགས་མཆོག་གྱུར་གྱི་མི་གཞི་བཟང་པོ་དང་འབྲེལ་བ་མེད་པ་མ་ཡིན་ནོ། །འོན་ཏེ་ཐིག་དྲང་པོར་བཏབ་དུས་ཀྱོག་པོ་ཟུར་ལ་ཐོན་ནས་ཡོང་བ་བཞིན་དུ། ཕྱི་རབས་པ་མཁས་དང་མཁས་མིན་དུ་མ་དང་། ལྷག་པར་དེང་གི་དུས་སུ་སྙན་ཚིག་དམ་དུམ་བྲིས་ཏེ་བཟང་གྲགས་ངན་གྲགས་ཅི་བྱུང་ཁྱད་མེད་དུ་བརྩི་བ་འགའ་རེས་རྗེ་རིན་པོ་ཆེ་སྡོམ་པ་གཙང་མ་ཡིན་མིན་ལ་ཡང་དོགས་པ་ཡོད་ཅེས་པ་སོགས་བླུན་གཏམ་བླ་ན་མེད་པ་སྨྲ་བ་ནི་དཔྲལ་བ་སྐམ་པོར་ཐལ་བའི་མཛེས་རྒྱན་བྱུགས་པ་དག་གི་ངང་ཚུལ་དུ་ཟད་དོ། །
       དེང་གི་དུས་སུ་རིག་གཞུང་ཉམས་ཞིབ་ལ་ངེས་པར་མཁོ་བའི་དྲང་བདེན་དང་རྣམ་དཔྱོད། གཞན་གྱིས་མ་ཐོན་པའི་གྲུབ་འབྲས་དགོས་ལུགས་སོགས་མང་དུ་གླེང་བཞིན་དུ། རྣམ་དཔྱོད་སྦར་བ་གང་གིས་རིག་གཞུང་རྒྱ་མཚོ་གཞལ་བར་འདོད་པ་དང་། གཞན་གྱི་བརྩམས་ཟིན་བརྐུ་བཤུ་ལ་དཔའ་ཞིང་དཔའ་བ་ཙམ་དུ་མ་ཟད། ངོ་སོ་རང་ལ་སྦྱིན་མཁས་པ་དང་། གཞན་གྱི་དཔྱད་རྩོམ་རང་ལག་ཏུ་བྱུང་ན་རང་གི་དཔྱད་རྩོམ་ཡིན་ཁུལ་བ་གཅིག་ལས་པ་ལ་དཀའ་ཁག་མེད་ཅེས་འཛེར་ཞིང་དེ་འདྲ་དེའང་རང་ཉིད་ཞིབ་འཇུག་གི་ཐབས་ལ་མཁས་པར་བརྩི་བ་དང་། ཐ་ན་མངོན་སུམ་འཛེམས་མེད་དུ་གཞན་གྱིས་བྲིས་པ་དག་གི་ཁ་བྱང་ཙམ་ཡང་བརྗེ་སྤོར་མེད་པར་བདག་གིར་བྱེད་པ་སོགས་ཀྱི་སྣང་ཚུལ་ནི། དོན་དུ་དྲང་བདེན་གྱི་བློ་མུན་རུབ་ཅིང་གཡོ་སྒྱུ་ཟོལ་ཟོག་གི་ནམ་ལངས་པས་རྒྱུ་རྐྱེན་བྱས་པ་ཞེ་ཅིག་ཡིན་པས། རྗེ་རིན་པོ་ཆེའི་གསུང་དྲོན་མོ་སྟེ ། དེ་མཛད་པ་པོ་ཉིད་འདིའི་ཡང་མཛད་པ་པོའོ་ཞེས་པའི་དོན་ལ་བསམ་ན་ངེས་པར་ངོ་ཚའི་མགོ་བོ་གཏན་དུ་དུད་དགོས་པའི་གནས་སུ་འདུག་གོ །
       དེང་གི་དུས་སུ་ལས་རིགས་ཅི་ཞིག་དོན་དུ་གཉེར་རུང་མི་གཞི་བཟང་ངན་ནི་བྱ་གཞག་ལེགས་འགྲུབ་འབྱུང་མིན་དང་། རྒྱལ་ཁབ་དང་མི་རིགས་ཀྱི་ཁེ་ཕན་ལ་ཕན་གདགས་པར་འགྱུར་མི་འགྱུར་སོགས་ཀྱི་རྩ་བའམ་ཉེར་ལེན་གྱི་རྒྱུ་ལྟ་བུར་ངོས་འཛིན་པ་ཡིན་པ་བཞིན་དུ། མཉམ་མེད་ཙོང་ཁ་བ་ཆེན་པོའི་རིག་གཞུང་ཞིབ་འཇུག་གི་གྲུབ་འབྲས་གཞན་སུས་ཀྱང་འགྲན་དུ་མེད་པ་འདིའང་། རྗེ་ཉིད་ཀྱི་རིག་གཞུང་ཉམས་ཞིབ་ཀྱི་ཁྱད་འཕགས་ཐུགས་གཤིས་སམ་ཀུན་ལས་ལྷག་པའི་མི་གཞི་བཟང་པོར་འབྲེལ་བ་ཤིན་ཏུ་ཆེ་བའང་སྨོས་མི་དགོས་པར་སེམས་སོ། །
       རྒྱའི་མཁས་པ་ཆེན་པོ་ཧུའུ་ཧྲི་ཡིས་འཇིག་རྟེན་མི་ཆོས་བཟང་པོའི་ལུགས་སྤེལ་བ་ལ་མཁས་པའི་ཁུང་ཧྥུ་ཙིའི་ཀུན་སྤྱོད་དང་མི་གཞི་གླེང་བའི་སྐབས་སུ། མི་གཞི་བཟང་པོ་ནི་ནང་སེམས་ཀྱི་ཡོན་ཏན་ཤིན་ཏུ་ཚད་མཐོ་པོར་སོང་བའི་འབྲས་བུའོ། །[15]ཞེས་གསུངས་པ་དང་། ཡང་། མི་བྱེད་ཚུལ་ལས་དོན་གཉེར་ཚུལ་གང་ལའང་ཀུན་སྤྱོད་བཟང་པོ་སྔོན་དུ་འགྲོ ་བ་གལ་ཆེ་ཞིང་། གནས་སྐབས་དང་མཐར་ཐུག་གི་ལེགས་ཚོགས་ཇི་ཡོད་མི་གཞི་བཟང་པོ་ཅན་ཁོ་ནར་ཐོབ་པར་འགྱུར་བ་ཡིན་ནོ། །[16]ཞེས་ཀྱང་གསུངས་སོ། །མི་གཞི་བཟང་པོ་ལའང་ཁྱིམ་སྐྱོང་མི་གཞི་དང་། འབྲེལ་འདྲིས་མི་གཞི། རིག་གཞུང་ཞིབ་འཇུག་གི་མི་གཞི། ལས་རིགས་མི་འདྲ་བ་སོ་སོ་དང་སློབ་གསོའི་ནང་དོན་དང་སློབ་གསོ་ཐོབ་ཚད་སོགས་ལས་བྱུང་བའི་མི་གཞི་འདྲ་མིན་དུ་མར་དབྱེ་ཆོག་མོད། རྗེ་རིན་པོ་ཆེའི་རིག་གཞུང་ཞིབ་འཇུག་གི་མི་གཞི་མཆོག་གྱུར་འདི་ནི་གཞུང་ལུགས་རབ་འབྱམས་དག་ལ་ཐོས་བསམ་སྒོམ་གསུམ་གྱི་རྩལ་ཐོན་པ་དང་། ཁྱད་པར་རིས་སུ་མ་ཆད་པའི་རྒྱ་བོད་ཀྱི་བསྟན་པའི་མཛེས་རྒྱན་ཇི་ཡོད་ཀྱི་བཀའ་དྲིན་དྲན་ཞིང་དངོས་བརྒྱུད་བླ་མ་རྣམས་ཀྱི་དྲིན་གཟོ་བའི་ཐུགས་འདུན་མཆོག་ཏུ་བརྟན་པ་དང་། བསམ་རྒྱུ་དྲན་རྒྱུ་ལག་ཏུ་བསྟར་རྒྱུ་ཇི་ཡོད་བསྟན་པ་དང་སེམས་ཅན་ཁོ་ནར་དམིགས་པ་སོགས་ཀྱི་ཡོན་ཏན་བླ་ན་མཐོ་བ་ལས་བྱུང་བ་ཁོ་ན་ཡིན་ན། འདི་འདྲ་བའི་བསམ་སྤྱོད་བཟང་པོའམ་མི་གཞི་ཁྱད་འཕགས་དག་ལ་ཀུན་གྱིས་དད་ཅིང་རྗེས་སུ་གཞོལ་བའི་དཔེ་བཟང་པོ་བླ་ན་མ་མཆིས་པ་དང་། ཐ་ན་སྨོན་པ་ཙམ་གྱི་ཡུལ་དུ་འཁྱེར་ནུས་ན་རིག་གཞུང་ཞིབ་འཇུག་ཇི་འདྲ་བ་དག་ཀྱང་རང་དོན་ལྟོ་གོས་གཏམ་གསུམ་དོན་གཉེར་དང་། གཞན་རྩོམ་བརྐུས་ནས་བདག་གིར་བྱེད་པ་དང་། ཡད་ཡུད་དང་ཧམ་པ། གཡོ་དང་ཁྲམ་སོགས་ལག་ཐབས་ངན་པ་ཅི་ཡོད་བཀོལ་ནས་ཉམས་ཞིབ་པ་དང་། རྩོམ་པ་པོ་སོགས་ཆེ་འདོད་མཐོ་འདོད་ཀྱི་མིང་སྐམ་ལ་འབུངས་པའི་སྣང་ཚུལ་དག་ཀྱང་རིམ་པར་བག་ལ་ཞ་བར་འགྱུར་ཞིང་། རྗེ་རིན་པོ་ཆེས་དེ་མཛད་པ་པོ་ཉིད་འདིའི་ཡང་མཛད་པོའོ་ཞེས་པའི་དགོངས་གཞི་དང་དགོས་པ་ཁྱད་པར་ཅན་གྱི་གསུང་རུས་པ་ཅན་འདིའི་དགོས་པའང་འགྲུབ་པ་ཡིན་ནོ། །དེས་ན། རྒྱལ་བའི་གསུང་རབ་དང་དེའི་དགོངས་འགྲེལ་བསྟན་བཅོས་དང་བཅས་པ་ལ་ཐོས་བསམ་གྱི་ངལ་བ་བསྟེ ན་མ་མྱོང་བ་དང་། ཅུང་ཟད་རེ་བསྟེ ན་དུ་ཟད་ཀྱང་ཐོས་བསམ་ཚུལ་བཞིན་ལམ་དུ་མ་སོང་བ་དུ་མ་ཞིག་རང་རིགས་ཀྱི་སྔ་དེང་མཁས་པ་དག་གི་གསུང་ལ་རྒོལ་བ་ཡོན་ཏན་དུ་བལྟ་བ་དང་། གཞན་རིགས་ཀྱི་མཁས་པ་ཡིན་མིན་ཅི་རིགས་པ་དག་གི་གཏམ་བདེན་རྫུན་གང་ལའང་ཐེ་མི་ཚོམ་པར་གཉའ་ཞུམ་ཞུམ་སྒྱིད་པ་གུག་གུག་ལ་དགའ་བའི་གླང་སྙིང་ལུག་གི་ཀླད་པ་ཅན་དག་རང་རང་གི་ཁ་མིག་གྱེན་ཐུར་གང་ལ་གནས་མིན་ཞིབ་པར་སེམས་དགོས་སོ། །
       མཆན་འགྲེལ།
       [1] འཕགས་པ་ཡབ་སྲས་མཇལ་བའི་མདོ། རྒྱལ་བུ་མངོན་པར་དད་པར་བྱས་པའི་ལེའུ།
       [2] རྗེ་ཙོང་ཁ་པ། བྱ ང་ཆུབ་ལམ་རིམ་ཆེན་མོ།[M] རྗེ་ཙོང་ཁ་བའི་གསུང་འབུམ་བཞུགས་སོ། །པོད་པ། མཚོ་སྔོན་མི་རིགས་དཔེ་སྐྲུན་ཁང་། སྤྱི་ལོ་2008ལོ། ཤ1
       [3] ལམ་རིམ་པ་ངག་དབང་ཕུན་ཚོགས་ཀྱི་གསུང་འབུམ།[M] སེར་གཙུག་གངས་ཅན་ཁྱད་ནོར། པོད་ཕྲེང་ཉིས་བརྒྱ་གྱ་ལྔ། ཤ35
       [4] རྗེ་ཙོང་ཁ་པ། བྱང་ཆུབ་ལམ་རིམ་ཆེན་མོ།[M] རྗེ་ཙོང་ཁ་བའི་གསུང་འབུམ་བཞུགས་སོ། །པོད་པ། མཚོ་སྔོན་མི་རིགས་དཔེ་སྐྲུན་ཁང་། སྤྱི་ལོ་2008ལོ། ཤ753
       [5] རྗེ་ཙོང་ཁ་པ། བྱ ང་ཆུབ་ལམ་རིམ་ཆེན་མོ།[M] རྗེ་ཙོང་ཁ་བའི་གསུང་འབུམ་བཞུགས་སོ། །པོད་པ། མཚོ་སྔོན་མི་རིགས་དཔེ་སྐྲུན་ཁང་། སྤྱི་ལོ་2008ལོ། ཤ751-752
       [6] ཀློང་རྡོལ་བླ་མ་ངག་དབང་བློ་བཟང་སོགས་ཀྱི་གསུང་གཅེས་བཏུས། བྱ ང་ཆུབ་ལམ་རིམ་གྱི་གནད་ལས་བརྩམས་པའི་ལེགས་བཤད་གཅེས་བསྡུས་དུས་གསུམ་རྒྱལ་བའི་ཐུགས་བཅུད་བཞུགས་སོ། །[M] ཞེས་པ་ལས། ཨ་ཀྱཱ་ཡོངས་འཛིན་བློ་བཟང་དོན་གྲུབ་ཀྱི་བྱང་ཆུབ་ལམ་གྱི་རིམ་པ་ཆེན་པོ་ལས་བྱུང་བའི་བརྡ་བཀྲོལ་ཉེར་མཁོ་བསྡུས་པ། སེར་གཙུག་གངས་ཅན་ཁྱད་ནོར་དཔེ་ཚོགས། པོད་ཕྲེང་བརྒྱ་དང་དགུ་པ། ཤ29
       [7] པཎ་ཆེན་བློ་བཟང་ཡེ་ཤེས། བྱ ང་ཆུབ་ལམ་གྱི་རིམ་པའི་དམར་ཁྲིད་ཐམས་ཅད་མཁྱེན་པར་བགྲོད་པའི་མྱུར་ལམ་ཞེས་བྱ་བ་བཞུགས་སོ། །[M] སེར་གཙུག་གངས་ཅན་ཁྱད་ནོར་དཔེ་ཚོགས། པོད་དྲུག་ཅུ་རེ་གསུམ། ཤ6
       [8] ཀེའུ་ཚང་འཇམ་དབྱངས་སྨོན་ལམ། ཀེའུ་ཚང་ལམ་རིམ།[M] སེར་གཙུག་གངས་ཅན་ཁྱད་ནོར་དཔེ་ཚོགས། པོད་ཕྲེང་བརྒྱ་དང་ཉི་ཤུ་རྩ་ལྔ། ཤ6
       [9] བ་སོ་ལྷ་དབང་ཆོས་ཀྱི་རྒྱལ་མཚན་སོགས། ལམ་རིམ་ཆེན་མོ་མཆན་བཞི་སྦྲགས།[M] སེར་གཙུག་གངས་ཅན་ཁྱད་ནོར་དཔེ་ཚོགས། པོད་ཕྲེང་དགུ་པ། ཤ15
       [10] བ་སོ་ལྷ་དབང་ཆོས་ཀྱི་རྒྱལ་མཚན་སོགས། ལམ་རིམ་ཆེན་མོ་མཆན་བཞི་སྦྲགས།[M] སེར་གཙུག་གངས་ཅན་ཁྱད་ནོར་དཔེ་ཚོགས། པོད་ཕྲེང་དགུ་པ། ཤ15
       [11] རྗེ་ཕ་བོང་ཁ་པ། ལམ་རིམ་རྣམ་གྲོ ལ་ལག་བཅངས་མ།[M] སེར་གཙུག་གངས་ཅན་ཁྱད་ནོར། པོད་ཕྲེང་སུམ་ཅུ་སོ་གཉིས། ཤ24
       [12] རྗེ་བསྟན་པའི་རྒྱལ་མཚན་གྱིས་གསུངས། བསྟན་འཛིན་མཁས་གྲུབ་ཀྱིས་ཡི་གེར་ཕབ། ལམ་ཆེན་ཟིན་བྲིས་བདུད་རྩིའི་བུམ་བཟང་།
       [M] མཚོ་སྔོན་གངས་ཅན་པ་ཚོང་འཕྲིན་ཇུས་འགོད་ཞབས་ཞུ་ལྟེ ་གནས་ནས་པར་དུ་སྐྲུན། ཤ14
       [13] ཡོངས་འཛིན་ཡེ་ཤེས་རྒྱལ་མཚན། ལམ་རིམ་བླ་མ་བརྒྱུད་པའི་རྣམ་ཐར།[M] སེར་གཙུག་གངས་ཅན་ཁྱད་ནོར་དཔེ་ཚོགས། པོད་ཕྲེང་སོ་བརྒྱད་པ། ཤ320
       [14] ཡོངས་འཛིན་ཡེ་ཤེས་རྒྱལ་མཚན། ལམ་རིམ་བླ་མ་བརྒྱུད་པའི་རྣམ་ཐར།[M] སེར་གཙུག་གངས་ཅན་ཁྱད་ནོར། པོད་ཕྲེང་སོ་བརྒྱད་པ། ཤ377
       [15] 任德山.论语的智慧（大全集）[M].中国华侨出版社：202.
       [16] 任德山.论语的智慧（大全集）[M].中国华侨出版社：199.