གོང་མ་ཆེན་ལུང་གིས་མཛད་པའི་བླ་མ་རྣམས་ཀྱི་སྔོན་རྒྱུད་བཀས་ལེའུར་བྱས་པ་ཞེས་པའི་དོན་འགྲེལ།
[ནང་དོན་གནད་བསྡུས།] ཆིང་རྒྱལ་རབས་ཀྱི་གོང་མ་ཆེན་ལུང་གིས་མཛད་པའི་བླ་མ་རྣམས་ཀྱི་སྔོན་གྱི་རྒྱུད་བཀས་ལེའུར་བྱས་པ་ཞེས་པ་འདི་ཐོག་མར་རྒྱ་ཡིག་གི་ལམ་ནས་མཛད་ཅིང་། དེ་ནས་བོད་སྐད་དང་། མན་ཇུ་སྐད། སོག་སྐད་དུ་བསྒྱུར་ནའང་། བོད་སྐད་དུ་བསྒྱུར་པ་དེར་འགྱུར་ལོག་དང་འགྱུར་ཆད་བྱུང་བ་སོགས་ཡོད་པས། རྒྱ་ཡིག་གི་མ་ཡིག་གཞིར་བཟུང་ནས་དོན་འགྲེལ་བྱས་ཡོད།
[གནད་ཚིག] གོང་མ་ཆེན་ལུང་། བླ་མ་རྣམས་ཀྱི་སྔོན་རྒྱུད་བཀས་ལེའུར་བྱས་པ། དོན་འགྲེལ།
          བླ་མ་རྣམས་ཀྱི་སྔོན་རྒྱུད་བཀས་ལེའུར་བྱས་པ་ཞེས་པ་ནི་ཆེན་ལུང་ཁྲི་ལོ་ང་བདུན་པ་སྟེ་སྤྱི་ལོ1792ལོར་ཆིང་རྒྱལ་རབས་ཀྱི་གོང་མ་ཆེན་ལུང་གིས་མཛད་པ་དང་། མན་ཇུ་དང་རྒྱ་ནག སོག་པོ། བོད་བཅས་ཀྱི་ཡིག་རིགས་བཞི་པོས་རྡོ་རིང་གི་ལྷོ་དང་བྱང་ཤར་ནུབ་བཅས་ཕྱོགས་བཞི་པོར་བརྐོས་ཏེ་པེ་ཅིང་གི་དགའ་ལྡན་བྱིན་ཆགས་གླིང་དུ་བླ་མ་རྣམས་ཀྱི་སྔོན་རྒྱུད་བཀས་ལེའུར་བྱས་པའི་རྡོ་རིང་བཞེངས་པ་ཞིག་ཡིན། ཡི་གེ་དེར་གོང་མ་ཆེན་ལུང་གིས་བླ་མའི་ཆོས་ལུགས་ཏེ་བོད་ཀྱི་སངས་རྒྱས་ཆོས་ལུགས་ཀྱི་འབྱུང་ཁུངས་དང་། བླ་མ་ཞེས་པའི་མིང་གི་བྱུང་བ། ཆིང་རྒྱལ་རབས་ཀྱི་གོང་མ་རྣམས་ཀྱིས་བོད་ཀྱི་སངས་རྒྱས་ཆོས་ལུགས་ལ་བརྩི་མཐོང་ཆེན་པོ་དང་སྲུང་སྐྱོབ་དར་སྤེལ་མཛད་པའི་རྒྱུ་མཚན། སྤྲུལ་སྐུ་ཆེ་གྲས་རྣམས་ཀྱི་ཡང་སྲིད་གསེར་བུམ་དཀྲུགས་ཏེ་ཐག་གཅོད་དགོས་པའི་རྒྱུ་མཚན། ཡོན་རྒྱལ་རབས་སྐབས་སུ་བོད་ཀྱི་སངས་རྒྱས་ཆོས་ལུགས་པ་རྒྱལ་པོའི་སློབ་དཔོན་དུ་བཀུར་ཏེ་རྒྱལ་ཁབ་ཀྱི་སློབ་དཔོན་སོགས་སུ་གཟེངས་བསྟོད་བྱས་ཚུལ་སོགས་བྲིས་ཡོད་པས། སྐབས་དེའི་བོད་ཀྱི་སངས་རྒྱས་ཆོས་ལུགས་ཀྱི་གནས་ཚུལ་དང་ཆིང་རྒྱལ་རབས་སྐབས་ཀྱི་བོད་ཀྱི་སངས་རྒྱས་ཆོས་ལུགས་ཀྱི་སྲིད་ཇུས་ལ་ཞིབ་འཇུག་དང་རྒྱུས་ལོན་བྱེད་པར་ཧ་ཅང་གལ་ཆེ་བའི་ཡིག་ཆ་ཞིག་རེད།
          གོང་མ་ཆེན་ལུང་གིས་བླ་མ་རྣམས་ཀྱི་སྔོན་རྒྱུད་བཀས་ལེའུར་བྱས་པ་འདི་ཐོག་མར་རྒྱ་ཡིག་གིས་མཛད་ནས་གོང་མའི་ཕོ་བྲང་གི་ལོ་ཙཱ་པས་བོད་ཡིག་སོགས་སུ་བསྒྱུར་པ་ཡིན་མོད། བོད་འགྱུར་དེ་འདྲའི་མི་ལེགས་པ་དང་ནང་དོན་ལ་ལར་ལོ་རྒྱུས་ལ་རྒྱུས་མངའ་ངེས་ཅན་ཞིག་མེད་ན་གོ་བ་ལེན་དཀའ་བས་འདིར་རྒྱ་ཡིག་གི་མ་ཕྱི་དང་ཕྱིས་ཀྱི་མཁས་པ་རྣམས་ཀྱིས་མཛད་པའི་དེའི་འགྲེལ་པ། བོད་ཀྱི་ཆོས་འབྱུང་ལོ་རྒྱུས་སོགས་ལ་གཏུགས་ནས་དེའི་དོན་ཅུང་གོ་བདེར་འགྲེལ་བར་བྱ་བ་ལ། ཡིག་གཟུགས་སྦོམ་པོ་ཅུང་ཆེ་བ་རྣམས་བཀའ་ཚིག་དངོས་དང་ཡིག་གཟུགས་ཕྲ་ཞིང་ཅུང་ཆུང་བ་རྣམས་འགྲེལ་པ་ཡིན་ནོ། །
          ༄༅། ། བླ་མ་རྣམས་ཀྱི་སྔོན་རྒྱུད་བཀས་ལེའུར་བྱས་པ་ནི། སངས་རྒྱས་ཀྱི་བསྟན་པ་ནི་རྒྱ་དཀར་གྱི་ཡུལ་ནས། འབྱུང་ཞིང་ཤར་ཕྱོགས་བོད་ལ(ཐང་གུད་དམ་ཙད་ཡང་ཡིན)དར་བ་ཡིན།
          སྤྱིར་སངས་རྒྱས་ཆོས་ལུགས་རྒྱ་གར་འཕགས་པའི་ཡུལ་ལས་བརྒལ་ནས་འཛམ་གླིང་གི་ཆོས་ལུགས་སུ་གྱུར་པའི་གོ་རིམ་ཁྲོད་ཡུལ་གཞན་དུ་དར་བ་ལ། བྱང་བརྒྱུད་དང་ལྷོ་བརྒྱུད་གཉིས་ཡོད་ལ།བྱང་བརྒྱུད་ལ་ཡང་བོད་བརྒྱུད་དང་རྒྱ་ནག་ནས་བརྒྱུད་པ་གཉིས་དང་། བོད་བརྒྱུད་སངས་རྒྱས་ཆོས་ལུགས་ལ་བོད་ཀྱི་སངས་རྒྱས་ཆོས་ལུགས་དང་བོད་བརྒྱུད་ནང་བསྟན་སོགས་ཟེར་མོད། ཆིང་རྒྱལ་རབས་ཀྱི་དུས་ནས་བོད་ཀྱི་མཐའ་སྐོར་གྱི་མི་རིགས་གཞན་པས་བླ་མ་ཞེས་པའི་བོད་ཀྱི་ཆོས་པ་བྱེ་བྲག་གི་མིང་འདི་བོད་ཀྱི་གྲྭ་པ་སྤྱི་ལ་བཀོལ་བ་དང་དེ་ནས་བོད་བརྒྱུད་སངས་ཆོས་ལུགས་ལའང་བླ་མའི་ཆོས་ལུགས་ཞེས་འབོད། ① མ་དག་རྒྱུན་འབྱམས་སུ་སོང་བའི་མིང་འདི་སྲིད་གཞུང་དང་གོང་མའི་བཀའ་ཡིག་ཏུའང་བཀོལ་སྤྱོད་བྱས་པ་རེད། འདིར་བོད་བརྒྱུད་སངས་རྒྱས་ཆོས་ལུགས་དང་རབ་བྱུང་བླ་མ་རྣམས་ཀྱི་སྔོན་རྒྱུད་དེ་བྱུང་རབས་ལོ་རྒྱུས་གོང་མ་ཆེན་ལུང་གི་བཀས་ལེའུར་བྱས་པ་ནི། སངས་རྒྱས་ཤཱཀྱ་ཐུབ་པའི་བསྟན་པ་ནི་རྒྱ་གར་གྱི་ཡུལ་ནས་བྱུང་ཞིང་དེ་ནས་དུས་རབས་བདུན་པ་སྟེ་རྒྱལ་པོ་སྲོང་བཙན་སྒམ་པོའི་ དུས་ནས་ཤར་ཕྱོགས་བོད་ཡུལ་ལ(ཐང་གུད་དམ་ཙད་ཅེས་པ་ནི་ཆིང་རྒྱལ་རབས་ཀྱི་ཐོག་མའི་དུས་ཀྱི་ཡིག་ཚངས་སུ་བོད་ཡུལ་དང་བོད་པའི་མིང་ལ“ 唐古特”ཞེས་འབོད་པའི་མིང་གི་སྒྲ་སྒྱུར་ཡིན། ②)དར་བ་ཡིན།
          བོད་ཀྱི་རབ་བྱུང་པ་ལ་བླ་མར་འབོད་ནས་བརྒྱུད་པ་ཡིན། བླ་མ་ཟེར་བའི་ཡི་གེ་འདི་རྒྱ་ནག་གི་ཡིག་ཆ་ལ་མེད། ཡཱོན་གུར་དང་མིང་གུར་གྱི་རྒྱ་དཔེ་ལ་ལ་མུའ་ཟེར་བའི་ཡི་གེ་ཟུར་ཆག་ཡོད(ཐིའུ་བྲུང་འིས་བྲིས་པའི་ཞིང་རྨོ་བའི་ཁོམ་བར་བྲིས་པའི་ཡི་གེ་ལ། ཡོན་གུར་གྱི་དུས་སུ་རྒྱལ་པོའི་སློབ་དཔོན་ལ་ལ་མུའ། ཟེར་བ་ཡིན་ཞེས་པ་དང་། མའུ་ཆི་ལིང་གིས་བྲིས་པའི་མིང་གུར་གྱི་ཨུ་བྲུང་རྒྱལ་པོའི་ཕྱིའི་ཁྲིམས་ཞེས་བྱ་བར་ལ་མ་ཞེས་པའི་ཡི་གེ་ཡོད། འདི་འདྲ་ཐམས་ཅད་རང་གཟོ་ཡིན་ཅིང་དེ་དག་གི་བསམ་པ་འགྲིག་མ་བྱུང)བདག་དེའི་དོན་ལེགས་པར་བསམ་ན། བོད་ཀྱི་སྐད་ཆ་ལ་མཆོག་ལ་བླ་དང་། མེད་ལ་མ་ཞེས་བྱ་བས། བླ་མ་ཟེར་བ་ནི་བླ་ན་མེད་པ་ཞེས་འབོད་པ་ཡིན། 
          བླ་མ་ཞེས་པ་འདི་བོད་ཀྱི་རབ་བྱུང་བ་ལ་རྒྱ་ནག་གི་སྐད་ཀྱིས་བླ་མར་འབོད་པ་ནས་བརྒྱུད་དེ་བྱུང་བ་ཡིན། བླ་མ་ཟེར་བའི་ཡི་གེ་འདི་རྒྱ་ནག་གི་ཡིག་ཆ་ལ་མེད། དེ་ནི་བོད་ཡིག་གི་བླ་མ་ཞེས་པའི་མིང་འདི་རྒྱ་ནག་གི་ཡི་གེར་སྒྲ་བསྒྱུར་བྱས་པས་ཡཱོན་གུར་ཏེ་ཡཱོན་རྒྱལ་རབས་དང་མིང་གུར་ཏེ་མིང་རྒྱལ་རབས་ཀྱི་རྒྱ་དཔེར“ལ་མུའ”（喇马）ཟེར་པའི་ཡི་གེ་འདི་གཉིས་སུ་བྱུང་ཡོད། [ཐིའུ་བྲུང་འིས（陶宗仪）③ བྲིས་པའི་ཞིང་རྨོ་བའི་ཁོམ་བར་བྲིས་པའི་ཡི་གེ《辍耕录》རུ། ཡོན་གུར་གྱི་དུས་སུ་རྒྱལ་པོའི་སློབ་དཔོན （帝师）ལ“ལ་མུའ”（刺马）ཞེས་འབོད་ཅེས་པ་དང་། མའུ་ཆི་ལིང（毛奇龄）④ གིས་བྲིས་པའི་མིང་གུར་གྱི་ཨུ་བྲུང་རྒྱལ་པོའི་ཕྱིའི་ཁྲིམས《武宗外纪》ཞེས་བྱ་བར“ལ་མ”（剌麻） ཞེས་པའི་ཡི་གེ་འདི་གཉིས་བྲིས་ཡོད། འདི་འདྲ་ཐམས་ཅད་བོད་ཡིག་གི་བླ་མ་ཞེས་པའི་མིང་འདིའི་སྒྲ་བསྒྱུར་གྱི་ཡི་གེ་རང་བཟོ་བྱས་པ་དག་ཡིན་པས་རྒྱ་ཡིག་གི“喇嘛”དང“喇马” “剌马” “剌麻”རྣམས་དོན་གཅིག་ཡིན་པ་དང་སྒྲ་བསྒྱུར་གྱི་ཡི་གེའི་གཟུགས་མ་གཅིག་པ་ཙམ་མོ། །“དེ་དག་གི་བསམ་པ་འགྲིག་མ་བྱུང”ཞེས་པ་འདི་མ་ཡིག་ཏུ་མེད་པས་ལོ་ཙཱ་པས་ཁ་བསྣོན་བྱས་ལ་འབྲེལ་མེད་དོན་གཞན་དུ་སྣང་།]བདག་གིས་བླ་མ་ཞེས་པ་དེའི་དོན་ལ་ལེགས་པར་བསམ་ན། བོད་ཀྱི་སྐད་ཆ་ལ་མཆོག་ལ་བླ་དང་། མེད་ལ་མ་ཞེས་བྱ་བས། བླ་མ་ཟེར་བ་ནི་བླ་ན་མེད་པ་ཞེས་འབོད་པ་ཡིན། ཞེས་མ་ཡིག་ཏུའང་དེ་བཞིན་བྱུང་བས་འགྱུར་སྐྱོན་མེད་མོད། གོང་མས་བླ་མ་ཞེས་པའི་མིང་འདིར་འགྲེལ་བརྒྱབ་པ་དེ་ཡང་དག་པ་ཞིག་མིན་ཏེ། བླ་ནི་སྟེང་དང་ཀླད་ཀྱི་དོན། མ་ནི་བདག་སྒྲ་ཡིན་ནོ། །
          འདི་རྒྱ་ནག་སྐད་ལ་ཧྭ་ཤན་ལ་ཤང་ཞིན་ཞེས་འབོད་པ་དང་འདྲ་བ་ཡིན། བླ་མའི་སླབ་བྱ་ལ་ཞྭ་སེར་གྱི་བསྟན་པ་ཞེས་ཡོད། བོད་ཀྱི་མངོན་ཤེས་ཅན་གྱི་བླ་མ་འཕགས་པ(ཡང་ཕ་ས་པ་ཟེར)ཡོན་གུར་གྱི་དུས་ནས་བཟུང་སྟེ་མིང་གུར་བར་དུ། རྒྱལ་པོའི་སློབ་དཔོན་དང་གུར་གྱི་སློབ་དཔོན་དུ་ཀུན་གྱིས་གཟེངས་བསྟོད་བྱས་པར་འདུག(ཡོན་གུར་གྱི་ཤི་ཙུ་རྒྱལ་པོས་འཕགས་པ་བླ་མ་ལ་དང་པོར་གུར་གྱི་སློབ་དཔོན་དུ་གཟེངས་བསྟོད་བྱས་ཤིང་། ཕྱིས་སུ་རིན་པོ་ཆེ་ཆེན་པོ་ནོ་མིན་ཧན་རྒྱལ་པོའི་སློབ་དཔོན་དུ་འབོད་པ་དང་། ཡང་བསྟན་པ་ཟེར་བའི་མིང་ཅན་ཞིག་ལ་ཡང་རྒྱལ་པོའི་སློབ་དཔོན་དུ་བོད་ཞེས་ཡོད། དེ་ལས་གཞན་གུར་གྱི་སློབ་དཔོན་ཞེས་པ་གྲངས་ཀྱིས་མི་ལང་པ་ཡོད། མིང་གུར་གྱི་ཧུང་ཨུ་རྒྱལ་པོའི་གནམ་ལོ་དང་པོར་གུར་གྱི་སློབ་དཔོན་དང་གུར་ཆེན་པོའི་སློབ་དཔོན་དུ་བོད་པ་ནི་མི་བཞི་ལྔ་ཙམ་དུ་འདུག ཡུང་ལོ་རྒྱལ་པོའི་དུས་སུ་ནོ་མིན་ཧན་ཆོས་རྒྱལ་དང་། རྒྱ་དཀར་ཡུལ་གྱི་སངས་རྒྱས་ཀྱི་སྲས་ཞེས་བོད་པའི་མི་གཉིས་ཙམ་ཡོད། གཞན་ཡང་བསྟན་པ་འཛིན་པའི་གུར་གྱི་སློབ་དཔོན་དུ་བོད་པའི་མི་བཅོ་བརྒྱད་ཡོད།ཅིང་ཐའི་རྒྱལ་པོ་དང་ཆེང་ཧྭའི་དུས་བར་དུ་ཡང་གྲངས་ཀྱིས་མི་ལང་བ་ཡོད།)
          འདི་ནི་རྒྱ་ནག་གི་སྐད་ལ་ཧྭ་ཤན་ཏེ་ཧྭ་ཤང་ལ་ཤང་ཞིན（ 上人）ཏེ་གོང་གི་མིའམ་སྟེང་གི་མི་ཞེས་འབོད་པ་དང་འདྲ་བ་ཡིན།“བླ་མའི་སླབ་བྱ་ལ་ཞྭ་སེར་གྱི་བསྟན་པ་ཞེས་ཡོད།”ཅེས་པའི་འགྱུར་ཡིག་འདིའི་མ་ཡིག་ནི“喇嘛又称黄教”ཟེར་བས་དེང་སྐབས་ཀྱི་སྐད་ཆས་བསྒྱུར་ན“བླ་མའི་ཆོས་ལུགས”ལ་ཞྭ་སེར་གྱི་བསྟན་པ་ཡང་ཟེར་ཅེས་བསྒྱུར་དགོས། འོན་ཀྱང“喇嘛又称黄教”ཞེས་པ་འདིར་དོན་སྐྱོན་ཡོད་དེ། བོད་བརྒྱུད་ནང་བསྟན་ལ་བསྟན་པ་ཕྱི་དར་གྱི་དུས་སུ་ཆོས་བརྒྱུད་དུ་མ་བྱུང་སྟེ། རྙིང་མ་པ་དང་བཀའ་གདམས་པ།ས་སྐྱ་པ། བཀའ་བརྒྱུད་པ། ཇོ་ནང་པ་སོགས་ཡོད། རྗེ་ཙོང་ཁ་པས་དགེ་ལུགས་པའི་སྲོལ་ཕྱེ་བ་དང་སོག་པོ་ཧོ་ཤོད་ཀྱི་མགོ་དཔོན་གུ་ཤྲཱི་བསྟན་འཛིན་གྱི་རོགས་རམ་ལ་བརྟེན་ནས་དགེ་ལུགས་པ་བོད་ཀྱི་སྲིད་འཛིན་ཆོས་བརྒྱུད་དུ་གྱུར་པ་ཡིན། དགེ་ལུགས་པ་ལ་ཞྭ་སེར་བསྟན་པ་ཟེར་པ་སོགས་ལས་རྒྱ་ནག་སྐད་ལ་ཧོང་ཀྱོད་ཅེས་པའི་མིང་ཡང་དག་མ་ཡིན་པ་འདི་ཆགས། དེ་བས་དགེ་ལུགས་པ་ནི་བོད་ཀྱི་ཆོས་བརྒྱུད་མང་པོའི་ནང་གི་གཅིག་ཡིན་པ་ལས་བོད་བརྒྱུད་སངས་ཆསོ ་ལུགས་ཡིན་ན་དགེ་ལུགས་ཡིན་པའི་ཁྱབ་པ་མེད་དོ། །“བོད་ཀྱི་མངོན་ཤེས་ཅན་གྱི་བླ་མ་འཕགས་པ(ཡང་ཕ་ས་པ་ཟེར)ཡོན་གུར་གྱི་དུས་ནས་བཟུང་སྟེ་མིང་གུར་བར་དུ།”ཞེས་དང་། གཤམ་གྱི“རྒྱལ་པོའི་སློབ་དཔོན་དང་གུར་གྱི་སློབ་དཔོན་དུ་ཀུན་གྱིས་གཟེངས་བསྟོད་བྱས་པར་འདུག”ཅེས་པའི་འགྱུར་འདིས་མ་ཡིག་གི་དོན་ཇི་བཞིན་ཐོན་མེད་པས། མ་ཡིག་དང་འབྲེལ་ན་དེའི་དོན་ནི། བོད་ཀྱི་བླ་ཆེན་ལ་བཀུར་བའི་སྲོལ་ནི་ཡོན་གུར་གྱི་དུས་ས་སྐྱ་པའི་བླ་ཆེན་འགྲོ་མགོན་འཕགས་པ( 1235ནས1280བར། ཡང་རྒྱ་ནག་གི་སྐད་དུ་ཕ་ས་པ་ཟེར་ལ། དེ་ནི་སྔོན་ཡོན་རྒྱལ་རབས་ཀྱི་དུས་སུ་འགྲོ་མགོན་འཕགས་པ་ཞེས་པའི་འཕགས་པ་ལ་རྒྱ་ཡིག་ཏུ“ 八思巴”ཞེས་པའི་སྒྲ་བསྒྱུར་གྱི་མིང་བྱུང་བ་དང་། དེའི་སྒྲ་ཕྱིར་བོད་ཡིག་ཏུ་ཕ་ས་པ་ཞེས་ཡང་བསྐྱར་སྒྲ་བསྒྱུར་བྱས་པ་རེད། དེ་ཡིན་པ་འཕགས་པ་ཞེས་པའི་སྒྲ་བསྒྱུར་གྱི་མིང་ཡིན་ནོ། །)ནས་ཐོག་མར་བྱུང་ལ་ཞེས་པ་ཡིན། མིང་རྒྱལ་རབས་ཀྱི་དུས་སུ་རྒྱུན་དེ་སྐྱོང་བར་མཛད། རྒྱལ་པོའི་སློབ་དཔོན་དང་གུར་གྱི་སློབ་དཔོན་དུ་གཟེངས་བསྟོད་བྱས་པ་གཉིས་ཀ་ཡོད། [ཤི་ཙུ་རྒྱལ་པོ（ 元世祖，1215—1294）སྟེ་ཡོན་རྒྱལ་རབས་ཀྱི་གོང་མའི་ཐོག་མ་ཧུ་བི་ལི་སེ་ཆེན་རྒྱལ་པོས་སྤྱི་ལོ1260ལོར་ཐོག་མར་འགྲོ་མགོན་འཕགས་པར་གོ་ཤྲི་སྟེ་རྒྱལ་ཁབ་ཀྱི་དབུ་བླའམ་སློབ་དཔོན་དུ་གཟེངས་བསྟོད་བྱས། ཕྱིས་སུ་རིན་པོ་ཆེ་ཆེན་པོ་ནོ་མིན་ཧན་ཞེས་པའི་མཚན་གནས་ཀྱིས་གཟེངས་བསྟོད་མཛད་པ་དང་ཏི་ཤྲི“帝师”སྟེ་གོང་མའི་སློབ་དཔོན་དུ་ཡང་བཀུར་བར་མཛད། གཞན་ཡང་བསྟན་པ་ཟེར་པའི་མིང་ཅན་ཞིག་ཀྱང་གོང་མའི་སློབ་དཔོན་དུ་བཀུར་བར་མཛད། དེ་ལས་གཞན་གུར་གྱི་སློབ་དཔོན་ཞེས་པ་གྲངས་ཀྱིས་མི་ལང་བ་ཡོད། མིང་གུར་ཏེ་མིང་རྒྱལ་རབས་ཀྱི་ཧུང་ཨུ（洪武）རྒྱལ་པོའི་གནམ་ལོ་དང་པོ་སྟེ་སྤྱི་ལོ1368ལོར་གུར་གྱི་སློབ་དཔོན་ཏེ་གོ་ཤྲཱི་དང་གུར་གྱི་སློབ་དཔོན་ཆེན་མོ ⑤ སྟེ་གོ་ཤྲི་ཆེན་མོ་ཞེས་པའི་ཐོབ་ཡོད་པ་མི་བཞི་ལྔ་ཙམ་འདུག ཡུང་ལོ（永乐）རྒྱལ་པོའི་དུས་སུ་ནོ་མིན་ཧན་ཆོས་རྒྱལ་དང་། རྒྱ་གར་ཡུལ་གྱི་སངས་རྒྱས་ཀྱི་སྲས（西天佛子）ཞེས་པའི་ཆོ་ལོ་ཡོད་པའི་མི་གཉིས་རེ་ཡོད། འདིར་རྒྱ་ཡིག་ཏུ“至永乐中，封法王、西天佛子者各二”ཞེས་འབྱུང་བས་གཉིས་རེ་ཞེས་འགྲེལ་ན་འགྲིག་པར་འདོད། གཞན་ཡང་དབང་བསྐུར་བའི་གུར་གྱི་སློབ་དཔོན་ཆེན་མོ་དགུ(ཚིག་འདི་རྒྱ་ཡིག་ཏུ་ཡོད་ལ་བོད་དུ་མེད་མོད་རྒྱ་ཡིག་བཞིན་དུ་བསྣན་པ་ཡིན།)དང་དབང་བསྐུར་བའི་གུར་གྱི་སློབ་དཔོན་དུ་འབོད་པའི་མི་བཅོ་བརྒྱད་ཡོད། དབང་བསྐུར་བའི་གུར་གྱི་སློབ་དཔོན་ཏེ་རྒྱ་ཡིག་གི “灌顶国师”ཞེས་པ་ལ་རྡོ་རིང་འདིར་བསྟན་པ་འཛིན་པའི་གུར་གྱི་སློབ་དཔོན་ཞེས་དོན་བསྒྱུར་བྱས་འདུག་ཀྱང་། ཕྱིས་ཀྱི་ཡིག་ཆར་ཐད་བསྒྱུར་བྱས་ཏེ་དབང་བསྐུར་བའི་གོ་ཤྲི་ཞེས་འབྱུང་བས་འདིར་ཐད་བསྒྱུར་བྱས་ཡོད། ཅིང་ཐའི་（景泰，1428-1457）རྒྱལ་པོ་དང་ཆེང་ཧྭའི （成化，1465-1487）རྒྱལ་པོའི་དུས་སུ་གྲངས་ཀྱིས་མི་ལང་བ་ཡོད།]
          ངེད་ཀྱི་གུར་ལ་བདེ་སྐྱིད་རྒྱལ་པོའི་དུས་སུ་ལྕང་སྐྱ་ཧུ་ཐོག་ཐུ་མི་གཅིག་པུ་ཁོ་ན་ཙམ་ལ། གུར་གྱི་སློབ་དཔོན་ཞེས་གཟེངས་བསྟོད་བྱས་པ་ནས་བཟུང་ད་ལྟའི་བར་དུ་བར་མ་ཆད་པ་ཡིན།(ངེད་ཀྱི་གུར་ལ་ཞྭ་སེར་བསྟན་པ་མཆོག་ཏུ་བཟུང་བ་ཡིན་ཀྱང་རྒྱལ་པོའི་སློབ་དཔོན་ཞེས་པའི་ཆོ་ལོས་གཟེངས་བསྟོད་བྱས་པ་ནི་མེད། བདེ་སྐྱིད་ཀྱི་གནམ་ལོ་བཞི་བཅུ་ཞེ་ལྔ་པར། ལྕང་སྐྱ་ཧུ་ཐོག་ཐུ་ཙམ་ལ་བསྟན་པ་འཛིན་པའི་གུར་གྱི་སློབ་དཔོན་དུ་འབོད་ནས་ཕྱིས་ཞི་བར་གཤེགས་རྗེས་ཤི་རྫུང་གི་གནམ་ལོ་བཅུ་གཉིས་པར་སྤྲུལ་སྐུ་ལ་ཡང་གུར་གྱི་སློབ་དཔོན་ཞེས་པའི་ཆོ་ལོ་བྱིན་པ་ཡོད།)ངེད་ཀྱི་རྒྱལ་རབས་ལ་བདེ་སྐྱིད（康熙）རྒྱལ་པོས་ལྕང་སྐྱ་ཧུ་ཐོག་ཐུ་སྐུ་ཕྲེང་གཉིས་པ་ངག་དབང་བློ་བཟང་ཆོས་ལྡན་གཅིག་པུ་ཁོ་ན་ལ། གུར་གྱི་སློབ་དཔོན་ཏེ་གོ་ཤྲི་ཞེས་གཟེངས་བསྟོད་བྱས་པ་ནས་བཟུང་། དེ་ད་ལྟའི་བར་དུ་བར་མ་ཆད་པ་ཡིན། [ ངེད་ཀྱི་གུར་ལ་ཞྭ་སེར་བསྟན་པ་མཆོག་ཏུ་བཟུང་བ་ཡིན་ཀྱང་རྒྱལ་ཁབ་ཀྱི་སློབ་དཔོན་ཞེས་པའི་ཆོ་ལོས་གཟེངས་བསྟོད་བྱས་པ་ནི་མེད། གོང་མ་བདེ་སྐྱིད་ཀྱི་གནམ་ལོ་བཞི་བཅུ་ཞེ་ལྔ་པ་སྟེ་སྤྱི་ལོ1706ལོར། ལྕང་སྐྱ་སྐུ་ཕྲེང་གཉིས་པ་ངག་དབང་བློ་བཟང་ཆོས་ལྡན་ལ་བསྟན་པ་འཛིན་པའི་གུར་གྱི་སློབ་དཔོན“灌顶国师”ཞེས་པའི་མཚན་གྱིས་གཟེངས་སུ་བསྟོད། ལྕང་སྐྱ་རོལ་པའི་རྡོ་རྗེའི་རྣམ་ཐར་ལྟར་ན། ངག་དབང་བློ་བཟང་ཆོས་ལྡན་ལ་བྱམས་བརྩེ་འགྲོ་བ་ཡོངས་ཀྱི་སྤྱི་བོ་ནས་དབང་བསྐུར་བའི་ཀུན་མཁྱེན་བླ་མ་ཆེན་པོ ⑥ སྟེ་རྒྱ་ཡིག་གི“灌顶普善广慈章嘉大国师”ཞེས་བསྔགས་པ་དང་ཕྱིས་ཞི་བར་གཤེགས་རྗེས་ཤི་རྫུང（雍正）གི་གནམ་ལོ་བཅུ་གཉིས་པ་སྟེ་སྤྱི་ལོ1734ལོར་དེའི་སྤྲུལ་སྐུ་ལྕང་སྐྱ་རོལ་པའི་རྡོ་རྗེ་ལ་ཡང་སྔར་བཞིན་གུར་གྱི་སློབ་དཔོན་ཏེ་བྱམས་བརྩེ་འགྲོ་བ་ཡོངས་ཀྱི་སྤྱི་བོ་ནས་དབང་བསྐུར་བའི་ཀུན་མཁྱེན་བླ་མ་ཆེན་པོ་ཞེས་པའི་ཆོ་ལོ་བྱིན།]
          ཏཱ་ལའི་བླ་མ་དང་པཎ་ཆེན་ཨེར་ཏི་ནིའི་ཆོ་ལོ་ནི། ཡྭོན་གུར་དང་མིང་གུར་གྱི་ཆོ་ལོ་བྱིན་པའི་ལུགས་སྲོལ་རྙིང་མའི་རྗེས་སུ་འབྲངས་ནས་འཇའ་ས་གསར་དུ་འཕོས་ནས་བཅོས་པ་ཙམ་མ་གཏོགས་གཟེངས་བསྟོད་གཞན་མེད། (ཞྭ་སེར་གྱི་བསྟན་པ་དར་ཞིང་རྒྱས་བའི་ལུངས་ནི། མིང་གུར་གྱི་བླ་མ་ཙོང་ཁ་པ་ནས་བྱུང་ཞིང་། ཙོང་ཁ་པ་ནི་ཡུང་ལོའི་གནམ་བཅོ་ལྔ་པ་མེ་ཕོ་བྱའི་ལོར་སྐྱེས་ནས་ཆེང་ཧྭའི་གནམ་ལོ་བཅུ་བཞི་པ་ས་ཕོ་ཁྱི་ལོར་ཞི་བར་གཤེགས་སོང་། འདིའི་སློབ་བུ་ཆེན་པོ་གཉིས་གྱི་གཅིག་ལ་ཏཱ་ལའི་བླ་མ་དང་གཅིག་ལ་པཎ་ཆེན་ཞེས་ཡོད། ཏཱ་ལའི་བླ་མའི་གོ་ས་ཆེ་ཞིང་མིང་སྨོན་ལམ་རྒྱ་མཚོ་སྐྱེ་བ་ནས་སྐྱེ་བར་ཞྭ་སེར་གྱི་བསྟན་པ་འཛིན་པ་ཡིན། སྐྱེ་བ་ཐོག་མའི་མིང་དགེ་འདུན་འགྲུབ་པ། གཉིས་པ་དགེ་འདུན་རྒྱ་མཚོ། གསུམ་པ་བསོད་ནམས་རྒྱ་མཚོ་མིང་གུར་གྱི་དུས་སུ་སངས་རྒྱས་གསོན་པོ་སོ་ནན་གྱན་ཚུ་ཟེར་བ་དེ་ཡིན།བཞི་བ་ཡོན་ཏན་རྒྱ་མཚོ། ལྔ་བ་ངག་དབང་བློ་བཟང་རྒྱ་མཚོ། ངེད་གྱི་གུར་གྱི་ཝེ་ཞེ་ཧུན་ཨེར་ཏི་མུང་ངེའི་གནམ་ལོ་བདུན་པར་ཏཱ་ལའི་བླ་མ་དང་པཎ་ཆེན་གཉིས་ཀྱིས་རང་ཡུལ་གྱི་ནོར་རྫས་ཕུལ་བ་ཡོད། གནམ་ལོ་བརྒྱད་པར་ཁོང་ཚོ་གཉིས་པོ་ལ་ཡི་གེ་བསྐུར་རྒྱུ་ཡོད་ན་ཡང་ཡྭོན་གུར་དང་མིང་གུར་གྱི་ལུགས་སྲོལ་རྙིང་མའི་རྗེས་སུ་འབྲངས་ནས་བྲིས་པར་སྣང་། ཡུལ་དབུས་སུ་དབང་བསྒྱུར་ནས་ཁོང་ཚོ་ལ་འཇའ་ས་ཐམ་ཀ་བྱིན་ནས་ཞྭ་སེར་གྱི་བསྟན་པ་ཀུན་གྱི་བླ་མར་བསྒོས་སུ་བཅུག་པ་ཡིན)
          ཏཱ་ལའི་བླ་མ་དང་པཎ་ཆེན་ཨེར་ཏེ་ནིའི་ཆོ་ལོ་ནི། ཡྭོན་གུར་དང་མིང་གུར་གྱིས་ཆོ་ལོ་བྱིན་པའི་ལུགས་སྲོལ་རྙིང་མའི་རྗེས་སུ་འབྲངས་ནས་འཇའ་ས་གསར་དུ་བརྗེས་པ་ཙམ་མ་གཏོགས་གཟེངས་བསྟོད་གཞན་མེད།[ཞྭ་སེར་གྱི་བསྟན་པ་དགེ་ལྡན་པ་ནི།མིང་རྒྱལ་རབས་དུས་སུ་རྗེ་ཙོང་ཁ་པ་བློ་བཟང་གྲགས་པས་སྲོལ་ཕྱེ་བ་དང་། རྗེ་ཙོང་ཁ་པ་ནི་གོང་མ་ཡུང་ལོའི（ 永乐）གནམ་ལོ་བཅོ་ལྔ་པ་མེ་ཕོ་བྱའི་ལོར(1417)སྐྱེས་ནས་ཆེང་ཧྭའི（成化）གནམ་ལོ་བཅུ་བཞི་པ་ས་ཕོ་ཁྱིར(1478)ཞི་བར་གཤེགས་ཞེས་འབྱུང་མོད་ལོ་ཚིགས་དེ་ནི་ནོར་འདུག་སྟེ། ཡུང་ལོའི（永乐）གནམ་ལོ་བཅོ་ལྔ་པ་མེ་མོ་བྱ་དང་། རྗེ་ཙོང་ཁ་པ་ནི་ཡོན་རྒྱལ་རབས་ཀྱི་ཧྲོང་ཏེ་དྲིས་དྲིན་གནམ་ལོ་བཅུ་བདུན་པར（1357，元顺帝至正十七年）འཁྲུངས་ལ་མིང་རྒྱལ་རབས་ཀྱི་ཡུང་ལོ་གནམ་ལོ་བཅུ་བདུན་པར（1419，明永乐十七年）ཞི་བར་གཤེགས་པས་འདི་གཉིས་བར་རབ་བྱུང་གཅིག་སྟེ་ལོ་དྲུག་ཅུའི་སྔ་གཞུག་ཡོད་དོ། །རྗེ་ཙོང་ཁ་པའི་སློབ་བུ་ཆེན་པོ་གཉིས་ཀྱི་གཅིག་ལ་ཏཱ་ལའི་བླ་མ ⑦དང་གཅིག་ལ་པཎ་ཆེན ⑧ཞེས་པའི་མིང་བཏགས་ཡོད། ཏཱ་ལའི་བླ་མའི་གོ་ས་ཆེ་ཞིང་མིང་ལ་སྨོན་ལམ་རྒྱ་མཚོ་ཟེར་ལ ⑨སྐྱེ་བ་ནས་སྐྱེ་བར་ཞྭ་སེར་གྱི་བསྟན་པ་འཛིན་པ་ཡིན། སྐྱེ་བ་ཐོག་མའི་མིང་དགེ་འདུན་འགྲུབ་པ་དང་། གཉིས་པ་དགེ་འདུན་རྒྱ་མཚོ། གསུམ་པ་བསོད་ནམས་རྒྱ་མཚོ། མིང་གུར་གྱི་དུས་སུ་སངས་རྒྱས་གསོན་པོ་བསོད་ནམས་རྒྱ་མཚོ་ཟེར་བ་དེ་ཡིན། (སོ་ནན་གྱན་ཚུ་ཞེས་པ་བོད་ཡིག་གི་བསོད་ནམས་རྒྱ་མཚོའི་སྒྲ་རྒྱ་ཡིག་ཏུ“ 锁南坚错”ཞེས་བྲིས་པ་ཕྱིར་བོད་ཡིག་ཏུ་སྒྲ་བསྒྱུར་བྱས་པའོ།) བཞི་པ་ཡོན་ཏན་རྒྱ་མཚོ། ལྔ་པ་ངག་དབང་བློ་བཟང་རྒྱ་མཚོ། ངེད་གྱི་གུར་གྱི་ཁྲུང་ཏེ་( 崇德)གནམ་ལོ་བདུན་པར་ཏཱ་ལའི་བླ་མ་སྐུ་ཕྲེང་ལྔ་པ་ངག་དབང་བློ་བཟང་རྒྱ་མཚོ་དང་པཎ་ཆེན་སྐུ་ཕྲེང་བཞི་པ་བློ་བཟང་ཆོས་ཀྱི་རྒྱལ་མཚན་གཉིས་ཀྱིས་རང་ཡུལ་བོད་གྱི་ནོར་རྫས་ཕུལ་བ་ཡོད། རྒྱ་ཡིག་ཏུ་པཎ་ཆེན་མེད། ཁྲུང་ཏེ་གནམ་ལོ་བརྒྱད་པར་གོང་མས་ཁོང་གཉིས་ལ་ཡི་གེ་བསྐུར་ཡོད་ནའང་དེ་ནི་ཡྭོན་གུར་དང་མིང་གུར་གྱི་ལུགས་སྲོལ་རྙིང་མའི་རྗེས་སུ་འབྲངས་ནས་ཡི་གེ་བྲིས་ཙམ་ཡིན།དེའང་ལོ་རྒྱུས་སུ་ཁྲུང་ཏེ་གནམ་ལོ་བདུན་པ（崇德七年）སྟེ་སྤྱི་ལོ1642ལོར། རྒྱལ་དབང་ལྔ་པ་དང་པཎ་ཆེན་སྐུ་ཕྲེང་བཞི་པ་རྣམ་གཉིས་ཀྱིས་སེ་ཆེན་ཆོས་རྗེ་ཆིང་གོང་མར་འབྲེལ་འཛུགས་སྐུ་ཚབ་ཏུ་མངགས་པ་དང་ཕྱི་ལོར་ཧྲིན་དབྱང་དུ་འབྱོར། ཁྲུང་ཏེ་གནམ་ལོ་བརྒྱད་པ（崇德八年）སྟེ་སྤྱི་ལོ1643ལོར་སེ་ཆེན་ཆོས་རྗེ་བོད་དུ་ཕྱིར་འཁོར་སྐབས་གོང་མ་ཆིང་ཐའི་ཙུང（清太宗）གིས་རྒྱལ་དབང་ལྔ་པ་དང་པཎ་ཆེན་སྐུ་ཕྲེང་བཞི་པ། ས་སྐྱ་བདག་ཆེན། སྟག་ལུང་ཆོས་རྗེ། འབྲུག་ཆོས་རྒྱལ། ཀརྨ་པ་སོགས་ལ་འཕྲིན་དང་ལེགས་སྐྱེས་གནང་ཞེས་འདུག རྒྱ་ནག་ཡུལ་དབུས་ལ་དབང་བསྒྱུར་རྗེས་ད་གཟོད་ཁོང་ཚོ་ལ་འཇའ་ས་ཐམ་ཀ་བྱིན་ནས་ཞྭ་སེར་གྱི་བསྟན་པ་ཀུན་གྱི་བླ་མ་བདག་པོར་བསྐོས་པ་ཡིན།]
          ཕྱི་ནང་གི་ཞྭ་སེར་གྱི་བསྟན་པ་ཁོང་གཉིས་འཛིན་པས་ཡུལ་ཁམས་མང་པོའི་སོག་པོ་རྣམས་ཀྱིས་དད་གུས་ཐོབ། ཞྭ་སེར་བསྟན་པ་མཆོག་ཏུ་བཟུང་བ་ནི། སོག་པོ་ཚོའི་འདོད་པ་དང་བསྟུན་པ་ཡིན་སྟེ་ཤིན་ཏུ་མཁོ་བའི་གནད་ཆེ། དེ་བས་གཙོ་ཆེ་བར་དགོས།
          ཕྱི་ནང་གི་ཞྭ་སེར་གྱི་བསྟན་པ་ཁོང་རྣམ་གཉིས་ཀྱིས་འཛིན་པ་དང་ཡུལ་ཁམས་མང་པོའི་སོག་པོ་རྣམས་ཀྱིས་དད་གུས་རྩེ་གཅིག་ཐོབ་པས། ཞྭ་སེར་བསྟན་པ་སྤེལ་བ་ནི། སོག་པོ་ཚོའི་འདོད་པ་དང་བསྟུན་པ་ཡིན་སྟེ། དེ་ནི་དོན་དག་ཆུང་ངུ་ཞིག་མ་ཡིན་པར་ཤིན་ཏུ་མཁོ་བའི་གནད་ཆེ། དེ་བས་ཞྭ་སེར་བསྟན་པ་སྲུང་སྐྱོང་སྤེལ་གསུམ་མ་བྱས་ན་མི་ཆོག
          ཡྭོན་གུར་གྱི་དུས་ལྟར་བླ་མ་རྣམས་ལ་ཁ་བསགས་དང་རྒྱབ་བྱས་པའི་ཚུལ་གྱིས་བཀུར་བསྟི་བྱ་བ་ནི་མིན། (ཡྭོན་གུར་གྱི་དུས་སུ་བླ་མ་རྣམས་མཆོག་ཏུ་འཛིན་བཞིན་དུ་རྒྱལ་ཁྲིམས་ལ་དྲེལ་ཞིག་གྱི་ཞེས་སྐྱོན་བྱུང་བ་མང་པོ་ཡོད། ད་ལྟ་རྒྱལ་པོའི་སློབ་དཔོན་གྱི་སྨྲས་པ་ཐམས་ཅད་རྒྱལ་པོའི་བཀའ་དང་འདྲ་བར་བསྟེན་ཅིང་། མཇལ་བའི་འདུ་སར་བློན་ཆེན་རྣམས་འགྲང་ནས་རྒྱལ་པོའི་སློབ་དཔོན་གཅིག་པུས་འདབ་གཤོག་ལ་འདུག་པ་དང་། ཁོང་གི་གྲ་པ་རྣམས་ལའང་བང་མཛོད་འཛིན་པའི་བློན་པོ་དང་། བླ་བྲང་འཛིན་པའི་བློན་པོ་དང་། གུའི་གུང་ཞེས་བའི་ཆོ་ལོ་བྱིན་ནས་གསེར་དང་གཡང་ཊི་ལས་གྲུབ་པའི་ཐམ་ཀ་སོགས་ཀྱི་གནང་བཞིན་ཐོབ་ནས་མགོ་མཇུག་མེད་དྲེགས་པས་བསྙེམས་ནས་གང་འདོད་ཀྱིས་སྤྱོད་པ་འཆལ་དུ་སོང་བས། ཕྱོགས་ཀུན་ཏུ་ཉེས་སྐྱོན་མང་པོ་བྱུང་བ་ཡོད། ཡང་དྲེགས་པས་འབངས་མི་ཚོའི་ལོངས་སྤྱོད་སྡུག་ཁྲལ་གྱིས་ཞོ་བ་དང་། ལིའུ་ཤིའུ་བློན་པོ་རྡེག་པ་དང་། ཝང་ཆེན་གྱི་བཙུན་མོའི་ལམ་ཕྲོགས་ནས་ཤིང་རྟ་ནས་དྲུང་ཀྱིས་བབས་ནས་རྡེག་པ་སོགས་ཐམས་ཅད་ཆད་པ་མ་བྱས། ཡང་འབངས་རིགས་རྣམས་བླ་མ་ལ་རྡེག་ན་ལག་པ་གཅོད། དམོད་ན་ལྕེ་གཅོད་ཞེས་པའི་ཁྲིམས་ཡོད། ངེད་ཀྱིས་བླ་མ་མཆོག་ཏུ་བཟུང་བ་ནི་དེ་འདྲ་མིན། སོག་པོ་ཚོ་སངས་རྒྱས་ལ་མཆོད་ཅིང་བླ་མ་ལ་དད་པ་ཆིབས་འདྲེན་ཐབས་བསྟན་པའི་རེ་བ་བྱས་ནས་གཉེར་བ་ཡིན)
          ཡིན་ན་ཡང་དེ་ནི་ཡྭོན་གུར་གྱི་དུས་ལྟར་བོད་ཀྱི་བླ་མ་རྣམས་ལ་ཁ་བསགས་དང་རྒྱབ་བྱས་པའི་ཚུལ་གྱིས་བཀུར་བསྟི་བྱེད་པ་ནི་མིན།[ཡྭོན་གུར་གྱི་དུས་སུ་བླ་མ་རྣམས་མཆོག་ཏུ་འཛིན་ཆེ་དྲག་པས་སྲིད་དོན་ལ་གནོད་པའི་སྐྱོན་མང་པོ་བྱུང་ཡོད། དཔེར་ན་རྒྱལ་པོའི་སློབ་དཔོན་གྱི་སྨྲས་པ་ཐམས་ཅད་རྒྱལ་པོའི་ བཀའ་དང་འདྲ་བར་བསྟེན་ཅིང་། མཇལ་བའི་འདུ་སར་བློན་ཆེན་རྣམས་འགྲེང་ནས་རྒྱལ་པོའི་སློབ་དཔོན་གཅིག་པུར་གོང་མའི་གསེར་ཁྲིའི་གཞོགས་སུ་ཆེད་དུ་གདན་ཁྲི་བརྒྱབ་ནས་འདུག་པ་དང་། ཁོང་གི་གྲྭ་པ་རྣམས་ལའང་བང་མཛོད་འཛིན་པའི་བློན་པོ་དང་། བླ་བྲང་འཛིན་པའི་བློན་པོ་དང་། གུའི་གུང（ 国公）ཞེས་པའི་ཆོ་ལོ་བྱིན་ནས་གསེར་དང་གཡང་ཊི་ལས་གྲུབ་པའི་ཐམ་ཀ་སོགས་ཀྱི་གནང་སྦྱིན་ཐོབ་པ་མང་ལ་མགོ་མཇུག་མེད། དྲེགས་པས་བསྙེམས་ནས་གང་འདོད་ཀྱིས་སྤྱོད་པ་འཆལ་དུ་སོང་བས། ཕྱོགས་ཀུན་ཏུ་ཉེས་སྐྱོན་མང་པོ་བཟོས་ཡོད། ཐ་ན་ཡང་དྲག་པས་འབངས་མི་ཚོའི་ལོངས་སྤྱོད་སྡུག་ཁྲལ་གྱིས་ལེན་པ་དང་། ལིའུ་ཤིའུ（ 留守）བློན་པོར་བརྡེག་པ་དང་། ཝང་ཆེན་གྱི་བཙུན་མོའི་ལམ་ཕྲོགས་ནས་ཤིང་རྟ་ནས་དྲུང་གིིས་བབས་ནས་བརྡེག་པ་སོགས་ཐམས་ཅད་ལ་ཆད་པ་མ་བྱས། ཡང་འབངས་རྣམས་ཀྱིས་བོད་ཀྱི་བླ་མ་ལ་རྡེག་ན་ལག་པ་གཅོད། དམོད་ན་ལྕེ་གཅོད་པའི་ཁྲིམས་ཡོད། ⑩ ངེད་ཀྱིས་བླ་མ་མཆོག་ཏུ་བཟུང་ཞིང་ཞྭ་སེར་བསྟན་པ་སྤེལ་བ་ནི་དེ་འདྲ་མིན་ལ་དེ་དང་ཁྱད་པར་ཆེ། སོག་པོ་ཚོས་སངས་རྒྱས་མཆོད་ཅིང་བླ་མ་ལ་ཧ་ཅང་དད་པས། དེར་སྲུང་སྐྱོབ་མ་བྱས་ན་མི་ཆོག་ཏེ། དེ་ནི་ཆིབས་འདྲེན་ཐབས་བསྟེན་གྱི་ཐབས་ལམ་སྟེ་རྒྱ་ཡིག་ཏུ“怀柔之道”དེང་སྐབས་ཀྱི་སྐད་ཆས་བཤད་ན་འཇམ་པོས་བློ་འགུག་པའི་ཐབས་ལམ་ཁོ་ན་ཙམ་ཡིན།]
          ཧུ་ཐོག་ཐུ་ཞེས་པའི་ཆོ་ལོས་གཟེངས་བསྟོད་བྱེད་པ་ནི། བླ་མ་ལ་བུ་མེད་པས། སློབ་བུ་ལ་བྱིན་ན་བུ་ལ་བྱིན་པ་དང་འདྲ་བར་འགྱུར་བས། ཡང་ཤེས་རབ་དང་། བསོད་ནམས་ཅན་གྱི་བུ་ཞིག་བཙལ་ནས། སྤྲུལ་སྐུར(རྒྱ་ནག་གི་སྐད་ལ་སྐྱེ་ཞིང་སྐྱེ་བར་ཡང་ཡང་སྐྱེ་བའི་མི་ཞེས་པ་དེ་ཡིན)གོ་ཆོད་ནས་ན་སོ་ཆུང་ངུ་ལ་སློབ་ཅིང་དར་བའི་ཚེ་ཧུ་ཐོག་ཐུའི་ཆོ་ལོ་བྱིན་ནས་རིམ་གྱིས་བསྟུས་ན་ཆོག་རུང་། ལོ་མང་པོར་དེ་འདྲའི་ཚུལ་གྱིས་བྱུང་བས་ཆད་པ་དཀའ།
          ཧུ་ཐོག་ཐུ་ཞེས་པའི་ཆོ་ལོས་གཟེངས་བསྟོད་བྱེད་པ་ནི། བླ་མ་ལ་བུ་མེད་པས། སློབ་བུ་ལ་བྱིན་ན་བུ་ལ་བྱིན་པ་དང་འདྲ་བར་འགྱུར་བས། ཡང་ཤེས་རབ་དང་། བསོད་ནམས་ཅན་གྱི་བུ་ཞིག་བཙལ་ནས། སྤྲུལ་སྐུ(རྒྱ་ནག་གི་སྐད་ལ་སྐྱེ་ཞིང་སྐྱེ་བར་ཡང་ཡང་སྐྱེ་བའི་མི་ཞེས་པ་དེ་ཡིན)བྱས་ནས་ན་སོ་ཆུང་ངུའི་དུས་སུ་ཆོས་བསླབ་ཅིང་ནར་སོན་ནས་དར་ལ་བབས་པའི་ཚེ་ཧུ་ཐོག་ཐུའི་ཆོ་ལོ་བྱིན་ན་ཆོག་རུང་། འདི་ནི་ཐབས་མེད་བྱ་བའི་ཐབས་ཤིག་ཡིན། ལོ་མང་པོར་དེ་འདྲའི་ཚུལ་གྱིས་བྱུང་བས་ཞིབ་རྒྱས་སུ་འཆད་དཀའ།
          ད་ལྟ་རིམ་གྱིས་སྤྲུལ་སྐུ་ཐམས་ཅད་རང་རང་གི་ཉེ་དུ་ལས་སྤྲུལ་བ་མང་དུ་བྱུང་བས། ཕའི་བློན་པོའི་གོ་ས་བུ་ལེན་པ་དང་འདྲ་བར་སོང་བས་ངའི་བསམ་པ་ལ་ཧ་ཅང་མི་བདེ་བ་ཡང་ལྟ་ཞོགསངས་རྒྱས་ལ་གཏན་ནས་སྐྱེ་བ་མེད། དེ་སྤྲུལ་སྐུ་ཕལ་བ་གང་ནས་འོང་། འདི་ནི་ད་ལྟ་སྤྲུལ་པའི་ཧུ་ཐོག་ཐུ་མེད་ན་བླ་མ་ཚོ་ཁྲི་ཕྲག་དུ་མ་ལ་རྒྱབ་བརྟེན་བྱེད་པ་མེད་དུ་འགྱུར་བས་ངེས་པར་མེད་དུ་མི་རུང་པ་ཡིན།(ཏཱ་ལའི་བླ་མའི་སྐྱེ་རབས་ལ་བལྟས་ན། སྐྱེ་བ་ཐོག་མ་ནི་གཙང་གི་ས་ཆའི་ཤབ་དོ་ད་ལ་སྤྲུལ་ནས། གཉིས་པ་ནི་གཙང་ཏ་ན་ད་རྡོ་རྗེ་དང་། གསུམ་པ་ནི་ལྷ་སའི་ས་ཆར་རྡོ་རེངས་དང་། བཞི་བ་ནི་སོག་པོ་ཨལ་ཐན་ཧན་གྱི་ཁྱིམ་དུ་དང་། ལྔ་བ་ནི་ལྷ་སའི་ས་ཆར་ཆུང་སྐྱ་དང་། དྲུག་པ་ནི་ལི་ཐང་གི་ས་ཆ་དང་། ད་ལྟའི་བདུན་པ་འདི་གཙང་གི་ཐོབ་རྒྱལ་ལ་ལི་ཀང་དུ་སྤྲུལ་བ་ཡིན་པས། ས་ཆ་མི་གཅིག་པ་ལ་ཉེ་དུ་མི་གཅིག་ནི་ལྟ་ཅི་སྨོས།
          ད་ལྟ་རིམ་གྱིས་སྤྲུལ་སྐུ་ཐམས་ཅད་རང་རང་གི་ཉེ་དུ་ལས་སྤྲུལ་བ་མང་དུ་བྱུང་བས། ཕའི་བློན་པོའི་གོ་ས་བུས་ལེན་པ་དང་འདྲ་བར་སོང་བས་ངའི་སེམས་ཧ་ཅང་མི་བདེ་བར་མ་ཟད་དེ་འདྲ་ཞིག་གཏན་ནས་ཡིན་མི་སྲིད་པར་འདོད ། སངས་རྒྱས་ལ་གཏན་ནས་སྐྱེ་བ་མེད། དེར་སྤྲུལ་སྐུ་ཕལ་བ་གང་ནས་འོངས། འདི་ནི་ད་ལྟ་སྤྲུལ་པའི་སྐུ་ཧུ་ཐོག་ཐུ་བླ་མ་ཚོ་མེད་ན་གྲྭ་པ་སེར་མོ་པ་ཁྲི་ཕྲག་དུ་མ་ལ་རྒྱབ་བརྟེན་བྱེད་ས་མེད་པར་འགྱུར་བས་ངེས་པར་མེད་དུ་མི་རུང་བ་ཡིན།[ཏཱ་ལའི་བླ་མའི་སྐྱེས་རབས་ལ་བལྟས་ན། སྐྱེ་བ་ཐོག་མ་སྟེ་སྐུ་ཕྲེང་དང་པོ་ནི་གཙང་གི་ས་ཆ་དཔལ་ལྡན་ས་སྐྱ་དང་འདབ་ཆགས་པ་སྲད་ཀྱི་ལུང་པར་འཁྲུངས་པ་དང་། གཉིས་པ་དགེ་འདུན་རྒྱ་མཚོ་ནི་གཙང་རྟ་ནག་ལུང་པའི་སའི་ཆར་འཁྲུངས། གསུམ་པ་བསོད་ནམས་རྒྱ་མཚོ་ནི་སྐྱིད་ཤོད་སྨད་སྟོད་ལུང་མདའ་ཁང་གསར་གོང་དུ་འཁྲུངས། བཞི་པ་ཡོན་ཏན་རྒྱ་མཚོ་ནི་སོག་པོ་ཨལ་ཐན་ཧན་གྱི་ཁྱིམ་དུ་འཁྲུངས། ལྔ་པ་ངག་དབང་བློ་བཟང་རྒྱ་མཚོ་ནི་ལྷོ་ཁ་འཕྱོངས་རྒྱས་འཕྱིང་བ་སྟག་རྩེར་འཁྲུངས། དྲུག་པ(11)བསྐལ་བཟང་རྒྱ་མཚོ་ནི་ཁམས་ལི་ཐང་གི་ས་ཆར་འཁྲུངས། ད་ལྟའི་བདུན་པ་འཇམ་དཔལ་རྒྱ་མཚོ（1758ནས1804）འདི་གཙང་ཐོབ་རྒྱལ་ལྷ་རི་སྒང་དུ་འཁྲུངས་པ་ཡིན་པས་ས་ཆ་མི་གཅིག་པ་ལ་ཉེ་དུ་མི་གཅིག་པ་ནི་ལྟ་ཅི་སྨོས།
          པཎ་ཆེན་ཨེར་ཏེ་ནིའི་སྐུ་གོང་མ་ཞི་བར་གཤེགས་རྗེས། ད་ལྟའི་ཏཱ་ལའི་བླ་མ་དང་། པཎ་ཆེན་ཨེར་ཏེ་ནིའི་སྤྲུལ་སྐུ་དང་། ཧལ་ཧ་སྡེ་བཞིའི་བླ་མར་རྗེ་བཙུན་དམ་པ་ཧུ་ཐོག་ཐུ་ཐམས་ཅད་ཉེ་དུ་གཅིག་ཁུ་ཚན་འབྲེལ་ནས་སྤྲུལ་བ་ཡོད། འདི་འདྲའི་བསྟན་འཛིན་སྐྱེས་བུ་ཆེན་པོས་ཀྱང་ཉེ་དུ་གཅིག་ཏུ་འབྲེལ་ནས་བྱུང་བ་ནི། བློན་པོའི་གོ་ས་བུན་བུར་བརྒྱུད་པ་དང་བྱེ་བྲག་གང་ཡོད།
          པཎ་ཆེན་ཨེར་ཏེ་ནིའི་སྐུ་གོང་མ་བློ་བཟང་དཔལ་ལྡན་ཡེ་ཤེས་ཞི་བར་གཤེགས་རྗེས། ད་ལྟའི་ཏཱ་ལའི་བླ་མ་འཇམ་དཔལ་རྒྱ་མཚོ་དང་། པཎ་ཆེན་ཨེར་ཏེ་ནིའི་སྤྲུལ་སྐུ་བདུན་པ་བསྟན་པའི་ཉི་མ་（1782ནས1853）དང་། ཧལ་ཧ་སྡེ་བཞིའི（喀尔喀四部）བླ་མ་རྗེ་བཙུན་དམ་པ་ཧུ་ཐོག་ཐུ་སྐུ་ཕྲེང་བཞི་པ་བློ་བཟང་ཐུབ་བསྟན་འཇིགས་མེད་རྒྱ་མཚོ（1775ནས1813）ཐམས་ཅད་ཉེ་དུ་གཅིག་ཁུ་ཚན་འབྲེལ་ནས་སྤྲུལ་བ་ཡོད། འདི་འདྲའི་བསྟན་འཛིན་སྐྱེས་བུ་ཆེན་པོ་ཡང་ཉེ་དུ་གཅིག་ཏུ་འབྲེལ་ནས་བྱུང་བ་ནི། བློན་པོའི་གོ་ས་བུ་ནས་བུར་བརྒྱུད་པ་དང་ཁྱད་པར་ཅི་ཡོད།
          ད་ལྟ་ཕྱི་ནང་གི་ཇ་སག་ཚོའི་བླ་མར་འཛིན་པའི་སྤྲུལ་སྐུ་རྣམས་ཀྱང་། ཝང་གུང་གི་ནུ་བོ་དང་བུ་སྤྲུལ་བ་མང་། ཤི་རེ་ཐུ་ཧུ་ཐོག་ཐུ་ཧལ་ཧ་ཆིན་ཝང་གུ་རུན་ཨེ་ཧྥུ་ལྷ་དབང་རྡོ་རྗེའི་ཨ་ཁོ་ཡིན་པ་དང་། སྡག་པ་ཧུ་ཐོག་ཐུ་ཨ་ལག་ཤ་ཆིན་ཝང་བློ་བཟང་རྡོ་རྗེའི་བུ་ཡིན་པ་དང་། ནོ་ཡོན་ཆོས་རྗེ་ཧུ་ཐོག་ཐུ་དུར་ཧེའི་ཧེད་ཇུན་ཝང་བཀྲ་ཤིས་ཡར་འཕེལ་གྱི་བུ་ཡིན། མཁན་པོ་ནོ་མིན་ཧན་འཇམ་དཔལ་རྡོ་རྗེའི་སྤྲུལ་སྐུ་ཐུ་ཤེ་ཐུ་ཧན་ཚེ་ལྡན་རྡོ་རྗེའི་བུ་ཡིན་པས།འདི་འདྲ་བ་ལ་གྲངས་ཀྱིས་མི་ནུས་པར་འདུག སྔར་རྗེ་བཙུན་དམ་པ་ཧུ་ཐོག་ཐུ་ཞི་བར་གཤེགས་རྗེས། ཐུ་ཤེ་ཐུ་ཧན་གྱི་བཙུན་མོ་མངལ་ཁུར་བྱུང་ཙ་ན། དེ་ཁའི་མི་ཚོ་རྗེ་བཙུན་དམ་པ་ཧུ་ཐོག་ཐུའི་སྤྲུལ་སྐུ་ཡིན་ཞེས་ཀུན་ལ་བསྒྲག་ཅིང་བཙའ་བའི་ཚེ་བུ་མོ་ཞིག་བཙས། འདི་ནི་བཞད་གད་གནས་ཡིན།
          ད་ལྟ་ཕྱི་ནང་གི་ཛ་སག་སྟེ་སྤྱི་དཔོན་རྣམས་ཀྱིས་བླ་མར་འཛིན་པའི་སྤྲུལ་སྐུ་རྣམས་ཀྱང་། ཝང་གུང་གི་ནུ་བོ་དང་བུར་སྤྲུལ་བ་མང་། ཤི་རེ་ཐུ་ཧུ་ཐོག་ཐུ（锡哷图呼图克图）ཧལ་ཧ་ཆིན་ཝང་གུ་རུན་ཨེ་ཧྥུ་ལྷ་དབང་རྡོ་རྗེ（固伦额驸拉旺多尔济）ཡི་ཨ་ཁུ་ཡིན་པ་དང་། སྡག་པ（达克巴）ཧུ་ཐོག་ཐུ་ཨ་ལག་ཤ་ཆིན་ཝང་བློ་བཟང་རྡོ་རྗེའི་བུ་ཡིན་པ་དང་། ནོ་ཡོན་ཆོས་རྗེ（诺尹绰尔济）ཧུ་ཐོག་ཐུ་དུར་པེན་ཧེའི་ཧེད་ཇུན་ཝང་བཀྲ་ཤིས་ཡར་འཕེལ（四子部落郡王拉什燕丕勒）གྱི་བུ་ཡིན། མཁན་པོ་ནོ་མིན་ཧན་འཇམ་དཔལ་རྡོ་རྗེའི་སྤྲུལ་སྐུ་ཐུ་ཤེ་ཐུ་ཧན་ཚེ་ལྡན་རྡོ་རྗེའི（ 图舍图汗车登多尔济）བུ་ཡིན་པས། འདི་འདྲ་བ་གྲངས་ཀྱིས་མི་ནུས་པར་འདུག སྔར་རྗེ་བཙུན་དམ་པ་ཧུ་ཐོག་ཐུ་ཞི་བར་གཤེགས་རྗེས། ཐུ་ཤེ་ཐུ་ཧན（ 图舍图汗）གྱི་བཙུན་མོ་མངལ་ཁུར་བྱུང་ཙ་ན། དེ་ཁའི་མི་ཚོས་རྗེ་བཙུན་དམ་པ་ཧུ་ཐོག་ཐུའི་སྤྲུལ་སྐུ་ཡིན་ཞེས་ཀུན་ལ་བསྒྲགས་ཤིང་བཙའ་བའི་ཚེ་བུ་མོ་ཞིག་བཙས། འདི་ནི་བཞད་གད་ཀྱི་གནས་ཡིན།
          དོན་འདི་ལ་སོག་པོ་ཚོ་འཕྱ་བ་བྱས་ནས་མང་པོས་དེ་དུས་ཡིད་རྡོར། ཡང་དྲེགས་བར་སྤྱོད་པ་ཞྭ་དམར་པ་བླ་མས། བཀྲ་ཤིས་ལྷུན་པོའི་ནོར་ལོངས་སྤྱོད་ལ་ཆགས་པས་བརྟན་ཅིང་། ཁོ་རང་པཎ་ཆེན་ཨེར་ཏེ་ནི་དང་། དྲུང་པ་ཧུ་ཐོག་ཐུ་དང་ཕུ་ནུ་འབྲེལ་བའི་སྟབས་ཀྱིས་རང་ལ་བགོ་སྐལ་ཡོད་ཞེས་གོར་ཁ་སོགས་ཤུབ་བུས་མངགས་ནས་མཐའ་ཡུལ་ནས་རྐུས་ཀྱིས་བརྒྱུད་བཞིན་པར་གཙང་ཡུལ་ཕྲོགས་དུ་འཇུག ད་རེས་དམག་འདྲེན་པ་ལ་གོར་ཁ་འཇིགས་ནས་ཆད་པ་ཁུར་ནས་བཟོད་གསལ་བྱས་པ་ཡོད་ཀྱང་། ཉེས་པའི་རྩ་བ་མ་ཕྱུང་ན་ཕྱིས་ཉིན་གང་འདོད་ཀྱིས་ཕན་ཚུན་འབྲེལ་ན། ཞྭ་སེར་བསྟན་པ་སོར་ཆུད་མི་ནུས་ཤིང་། བོད་སོག་སོགས་ཡིད་གཉིས་སུ་གྱུར་ནས་དོན་དག་ཁ་ཤས་བསྐྱེད་པ་ཆ་མེད།
          དོན་འདི་སོག་པོ་ཚོས་འཕྱ་བའི་གནས་སུ་བྱས་ནས་ཐམས་ཅད་ཀྱིས་དེ་བཤད་པ་དང་བསམ་པ་རྩེ་གཅིག་གིས་དད་པ་བྱེད་དཀའ། དེ་ལས་ཀྱང་ཞྭ་དམར་པ་སྐུ་ཕྲེང་བཅུ་པ་ཆོས་གྲུབ་རྒྱ་མཚོ（1742ནས1791）བཀྲ་ཤིས་ལྷུན་པོའི་ནོར་ལོངས་སྤྱོད་ལ་ཆགས་ནས་། ཁོ་རང་པཎ་ཆེན་ཨེར་ཏེ་ནི་སྐུ་ཕྲེང་དྲུག་པ་དཔལ་ལྡན་ཡེ་ཤེས་དང་། དྲུང་པ་ཧུ་ཐོག་ཐུ་བློ་བཟང་སྦྱིན་པ་དང་ཕུ་ནུའི་འབྲེལ་བ་ཡིན་པའི་སྟབས་ཀྱིས་རང་ལ་བགོ་སྐལ་ཡོད་ཅེས་གོར་ཁ་སོགས་ཤུབ་བུས་མངགས་ནས་རྒྱལ་ཁབ་ཀྱི་མཐའ་མཚམས་བདེ་རུ་མ་བཅུག་ལ་གཙང་ཡུལ་དུ་འཕྲོག་བཅོམ་བྱེད་དུ་བཅུག ད་རེས་དམག་དྲངས་པ་ལ་གོར་ཁ་འཇིགས་ནས་ཆད་པ་ཁུར་ནས་བཟོད་གསོལ་བྱས་པ་ཡོད་ཀྱང་། ཉེས་པའི་རྩ་བ་མ་ཕྱུང་ན་ཕྱིས་སུ་གང་འདོད་ཀྱིས་ངན་པ་ཕན་ཚུན་འབྲེལ་ན། ཞྭ་སེར་བསྟན་པ་སོར་ཆུད་མི་ནུས་ཤིང་། བོད་སོག་སོགས་ཡིད་གཉིས་སུ་འགྱུར་པ་དང་རྒྱལ་ཁབ་ཆེན་མོར་མཐོང་ཆུང་བྱས་ནས་དོན་དག་ཁ་ཤས་བསྐྱེད་པ་ཆ་མེད།
          དེའི་ཕྱིར་བཀའ་བབ་ནས་དབུས་གཙང་གི་ས་ཆར་བླ་མ་ཆེན་པོའི་སྤྲུལ་སྐུ་བཙལ་བའི་དོན་ཡོད་ན། དེ་ཁའི་ལུགས་དང་བསྟུན་ནས་ལ་མོ་ཆོས་སྐྱོང་སོགས་བཞི་བོ་གཏད་ཅིང་ཁོག་གཞུག་དང་ཚོགས་སོག་པ་དང་ཆོས་འདོན་པའི་དུས་སུ་དམིགས་ཀྱིས་བཀར་བའི་མི་གང་ཡིན་པ་དེ་དང་། གཞན་རྣམས་ཀྱང་སོ་སོར་བྲིས་པའི་མིང་བྱང་གི་ཤོག་གྲིལ་ཕོ་བྲང་ནས་བསྐུར་བའི་གསེར་བུམ་ནང་དུ་བཞག དེ་ནས་ཆོས་འདོན་ནས་ཇོ་བོ་ཤཱཀྱ་མུ་ནིའི་མདུན་དུ་ཏཱ་ལའི་བླ་མ་པཎ་ཆེན་ཨེར་ཏེ་ནི་དང་། དེ་ཁར་མངགས་པའི་ཨམ་པན་དང་ལྷན་ཅིག་ཤོག་གྲིལ་གང་ལ་ཕོག་པ་དེ་ལ་སྤྲུལ་སྐུ་ཡིན་ཞེས་ངོས་འཛིན་བྱེད་དགོས་ཞེས་བཀའ་བབ་སོང་།
          དེའི་ཕྱིར་བཀའ་བབས་ནས་དབུས་གཙང་གི་ས་ཆར་བླ་མ་ཆེན་པོའི་སྤྲུལ་སྐུ་བཙལ་བའི་དོན་ཡོད་ན། དེ་ཁའི་ལུགས་དང་བསྟུན་ནས་ལ་མོ། གནས་ཆུང་། དགའ་གདོང་། བསམ་ཡས་ཆོས་སྐྱོང་བཞི་པོར་གཏད་ཅིང་ཁོག་གཞུག་སྐུ་འབབས་དུས་སུ་ལུང་བསྟན་པའི་མི་དེ་དང་། གཞན་རྣམས་ཀྱི་མིང་བྲིས་པའི་ཤོག་དྲིལ་ཕོ་བྲང་ནས་བསྐུར་བའི་གསེར་བུམ་ནང་དུ་བཞག དེ་ནས་རིམ་གྲོ་བསྒྲུབས་ནས་ལྷ་ལྡན་ཇོ་བོ་ཤཱཀྱ་མུ་ནིའི་མདུན་དུ་ཏཱ་ལའི་བླ་མ་དང་པཎ་ཆེན་ཨེར་ཏེ་ནི། དེ་ཁར་མངགས་པའི་བོད་སྡོད་ཨམ་པན་དང་ལྷན་ཅིག་གསེར་བུམ་དཀྲུགས་འདོན་གྱིས་གང་ལ་ཕོག་པ་དེ་ལ་སྤྲུལ་སྐུ་ཡིན་ཅེས་ངོས་འཛིན་བྱེད་དགོས་ཞེས་བཀའ་ཕབ།
          འདི་ནི་རང་རང་གང་འདོད་བྱེད་པའི་ཉེས་ཀུན་སེལ་མི་ནུས་ཀྱང་། གང་འདོད་ཀྱིས་ངོས་འཛིན་དུ་ཐག་ཆོད་བྱེད་པ་ལས་དྲག་སྙམ་སེམས། ཡང་སོག་པོ་ཚོའི་སྤྲུལ་སྐུ་ཆེ་བ་རྣམས་ཀྱང་། སོག་པོའི་ཡ་མུན་ནས་ཡི་གེ་བསྒྲག་ནས་དབུས་གཙང་གི་ལུགས་གསར་བཙུགས་པ་ལྟར། གཡུང་དགོན་གྱི་སངས་རྒྱས་ཀྱི་མདུན་དུ་གསེར་བུམ་ནང་དུ་སྤྲུལ་སྐུའི་མིང་འཇུག་ཅིང་ཐམ་ཁ་དང་སྦྲེལ་བའི་བློན་པོ། ཐམ་ཀ་འཛིན་པའི་ཛ་སག་ཏཱ་བླ་མ་དང་ལྷན་དུ་ངོས་འཛིན་བྱེད་དགོས་དེ་ལྟར་བྱས་ན་སྤྲུལ་སྐུ་དངོས་ལ་ངོས་འཛིན་དང་གང་འདོད་འདོད་ཀྱིས་ངོས་འཛིན་བྱེད་པའི་འཁྲུག་ལོང་ཀྱང་མེད།)
          འདིས་ནི་རང་རང་གང་འདོད་བྱེད་པའི་ཉེས་ཀུན་སེལ་མི་ནུས་ཀྱང་། གང་འདོད་ཀྱིས་ངོས་འཛིན་ཐག་ཆོད་བྱེད་པ་ལས་བཟང་བར་སེམས། ཡང་སོག་པོ་ཚོའི་སྤྲུལ་སྐུ་ཆེ་བ་རྣམས་ཀྱང་། སོག་པོའི་ཡ་མུན ( 理藩院) ནས་ཡི་གེ་བསྒྲགས་ནས་དབུས་གཙང་དུ་ལུགས་གསར་བཙུགས་པ་ལྟར། གཡུང་དགོན་ཏེ་པེ་ཆིང་དགའ་ལྡན་བྱིན་ཆགས་གླིང་གི་སངས་རྒྱས་ཀྱི་མདུན་དུ་གསེར་བུམ་ནང་དུ་སྤྲུལ་སྐུའི་མིང་བཅུག་ཅིང་ཐམ་ཁ་དང་སྦྲེལ་བའི་བློན་པོ（堂官）། ཐམ་ཀ་འཛིན་པའི་ཛ་སག་ཏཱ་བླ་མ་དང་ལྷན་ཏུ་ངོས་འཛིན་བྱེད་དགོས། དེ་ལྟར་བྱས་ན་སྤྲུལ་སྐུ་འཁྲུལ་མེད་ངོས་འཛིན་ཐུབ་པ་དང་། གང་འདོད་འདོད་ཀྱིས་ངོས་འཛིན་བྱེད་པའི་འཁྲུག་ལོང་ཡང་མེད།]
          ན་ནིང་གོར་ཁ་ཚོ་ཞྭ་དམར་པའི་ཤུབ་ཚིག་ལ་ཡང་ཆེས་ནས་གཙང་ཡུལ་ཕྲོགས་པ་འདི་དཔེར་འོས། དམག་གྱིས་འཇིགས་ནས་བཟོད་པ་གསོལ་ཞིང་གཙང་ཡུལ་བདེ་བར་སོང་ཡང་། སྤྲུལ་སྐུ་གསར་དུ་འབྱུང་བ་ལ་ཡང་ཉེ་དུ་གཅིག་དུ་སྤྲུལ་ན་རང་འདོད་ཡིན་པ་ཐག་བཅད།
          ན་ནིང་གོར་ཁ་ཚོ་ཞྭ་དམར་པའི་ཤུབ་ཚིག་ལ་ཡིད་ཆེས་ནས་གཙང་ཡུལ་འཕྲོགས་པ་འདི་ལྟ་བུ་རེད། དམག་དྲངས་པས་གོར་ཁ་འཇིགས་ནས་མགོ་བཏགས་ཤིང་བཟོད་གསོལ་ཞུས། གཙང་ཡུལ་བདེ་འཇགས་སུ་སོང་། ཡིན་ཀྱང་སྤྲུལ་སྐུ་གསར་དུ་ཐག་གཅོད་བྱེད་དུས་སྤྲུལ་སྐུ་དུ་མ་ཉེ་ཚན་གཅིག་དུ་སྤྲུལ་ནས་བྱུང་ན་རང་འདོད་ཡིན་པ་གསལ།
          སངས་རྒྱས་པ་ལ་རང་དོན་མེད། རྒྱལ་ཁྲིམས་མེད་མི་རུང་། ད་ལྟ་བདག་གིས་གསེར་བུམ་ཅིག་རྡུང་ནས་དབུས་གཙང་ལ་བསྐུར།སྤྲུལ་སྐུ་ཡིན་འདྲ་བ་རྣམས་ཀྱི་མིང་སོ་སོར་བྲིས་པའི་ཤོག་གྲིལ་བུམ་པའི་ནང་གཞུག འདིས་ཉེས་སེལ་མ་བྱུང་ཡང་། མི་གཅིག་གིས་ཐག་ཆོད་པའི་ངོས་འཛིན་ལས་མཆོག་ངེས། ལས་དོན་ཐག་ཆོད་བྱེད་པ་ལ་དོན་དེའི་མཐུན་ལུགས་སློབ་དགོས།
          སངས་རྒྱས་པ་ལ་རང་དོན་མེད། དེ་བས་རྒྱལ་ཁྲིམས་ཀྱིས་དེ་ངེས་པར་དུ་འགོག་དགོས། ད་ལྟ་བདག་གིས་གསེར་བུམ་ཞིག་བརྡུངས་ནས་དབུས་གཙང་ལ་བསྐུར་ཡོད། སྤྲུལ་སྐུ་ཡིན་འདྲ་བ་རྣམས་ཀྱི་མིང་སོ་སོར་བྲིས་པའི་ཤོག་དྲིལ་བུམ་པའི་ནང་གཞུག་ནས་དཀྲུགས་འདོན་བྱས་ཏེ་སྤྲུལ་སྐུ་ཐག་གཅོད་དགོས། གསེར་བུམ་དཀྲུགས་འདོན་བྱེད་པ་འདིས་ཉེས་སྐྱོན་ཀུན་སེལ་མི་ཐུབ་ཀྱང་། མི་གཅིག་གིས་ཐག་བཅད་ནས་སྤྲུལ་སྐུ་ངོས་འཛིན་བྱེད་པ་ལས་བཟང་བར་འདོད། ལས་དོན་གང་ཞིག་ཐག་གཅོོད་བྱེད་པ་ལ་དོན་དེའི་གནས་ཚུལ་མཐུན་ལུགས་ཤེས་དགོས།
          ང་སྔར་བོད་ཆོས་མ་སླབ་ན་འདི་ལྟར་ལབ་མི་ནུས། གསར་སློབ་རིང་ལ་རྒྱ་མི་ཁ་ཤས། ཞྭ་སེར་གྱི་བསྟན་པ་ལ་ཧ་ཅང་གཙོ་བོར་བྱས་འདུག་ཞེས་པའང་ཡོད། གལ་ཏེ་རྒྱ་དཔེ་ལྟར་སྟོང་གྲགས་ཙམ་ལ་འབངས་པ་ཡིན་ན། ད་ལྟའི་སོག་པོ་གསར་རྙིང་སོགས་དབང་དུ་བསྡུས་ཤིང་བཅུ་གྲངས་འགའ་ལ་བདེ་སྐྱིད་ལ་སྦྱར་ནུས་སམ།
          ངས་སྔར་བོད་ཆོས་མ་བསླབ་བོད་ཀྱི་གནས་ཚུལ་མི་ཤེས་ན་འདི་ལྟར་ལབ་མི་ནུས། ངས་བོད་ཆོས་གསར་དུ་སློབ་པའི་རིང་ལ་རྒྱ་མི་ཁ་ཤས་ཀྱིས། ཞྭ་སེར་གྱི་བསྟན་པ་དར་སྤེལ་དང་དེར་བརྩི་མཐོང་བྱེད་པ་ཐལ་ཆེ་སོང་ཞེས་པའང་ཡོད། གལ་ཏེ་རྒྱ་དཔེ་ལྟར་སྟོང་གྲགས་ཙམ་ལ་འབད་པ་ཡིན་ན། ད་ལྟའི་སོག་པོ་གསར་རྙིང་སོགས་དབང་དུ་བསྡུས་ཤིང་ལོ་བཅུ་ཕྲག་འགའ་ལ་བདེ་སྐྱིད་ལ་སྦྱོར་ནུས་སམ།
          དེ་ལྟ་ཞོག་གཙང་གི་དུས་ཟིང་བསྐྱེད་པའི་བླ་མ་ཁྲིམས་ཀྱིས་འདའ་བ་ནི། (ན་ནིང་གོར་ཁས་གཙང་ཡུལ་ཕྲོགས་དུས་དྲུང་པ་ཧུ་ཐོག་ཐུ་སྔར་བྱོལ་ནས། བླ་ཆེན་རྗེ་དྲུང་གྲ་ཚང་རྣམས་ཀྱང་། ནོར་བའི་ཚིག་གིས་རྐྱེན་བྱས་ནས་སྲུང་མི་ནུས་ཞེས་ཀུན་ལ་བསྒྲག་པས་ཐམས་ཅད་བྱོལ་བྲོས་ཤིང་རྐུན་པོ་རྣམས་ཀྱིས་ཕྲོགས། དེ་བས་རྗེ་དྲུང་འཛིན་ནས་དབུས་སུ་ཁྱེར། གོས་སེར་ཕུད་ནས་ཁྲིམས་ཀྱིས་འདའ། དྲུང་པ་ཧུ་ཐོག་ཐུ་གྲ་ཚང་རྣམས་ཕོ་བྲང་ལ་འབོད་ནས་ཆད་པ་བྱས། ཡྭོན་གུར་གྱིས་བླ་མ་མཆོག་ཏུ་འཛིན་ཅིང་རྒྱལ་ཁྲིམས་ལ་གནོད་པ་བྱུང་ཡང་ཁྲིམས་མ་འདའ། ངེད་ཞྭ་སེར་བསྟན་པ་ལ་རྒྱབ་བྱས་ཀྱང་། རྒྱལ་པོའི་ལུགས་སྲོལ་གྱི་ལེའུ་ནས་བྱུང་བ་ལྟར། དེའི་བསླབ་བྱ་བཅོས་དགོས དེ་བསླབ་བྱ་མི་བརྗེ། དེའི་ཁྲིམས་བཅོས་དགོས། དེའི་ལུགས་མི་བརྗེ་ཞེས་ཡོད། དེ་ཚོ་འཁྲུག་ལོང་བསྐྱེད་ཡོད་ན་ནང་གི་འབངས་མི་དང་འདྲ་བར་ཁྲིམས་ཀྱིས་འདའ། འཕགས་པ་བླ་མ་བསྟན་པ་འཛིན་པ་ནས་ཡྭོན་གུར་མིང་གུར་ནས་བཟུང་ལོ་ལྔ་བརྒྱའི་བར་དུ་བླ་ཆེན་རྣམས་གོས་སེར་ཕུད་ནས་ཁྲིམས་ཀྱིས་འདའ་ཡོད་དམ། རྒྱལ་ཁམས་པ་རྣམས་ང་ལ་ཞྭ་སེར་བསྟན་པ་ལ་ཐལ་གྱིས་བསྟེན་ཞེས་སྨྲ་མི་ནུས།)ཡྭོན་གུར་གྱི་དུས་སུ་འདི་འདྲའི་དོན་ཡོད་དམ།
          དེ་ལྟ་ཞོག་གཙང་གི་དུས་ཟིང་བསྐྱེད་པའི་བླ་མ་ཁྲིམས་ཀྱིས་འདའ་བ་ནི། [ན་ནིང་སྟེ་སྤྱི་ལོ1791ལོར་གོར་ཁས་གཙང་ཡུལ་བཀྲ་ཤིས་ལྷུན་པོ་སོགས་འཕྲོག་དུས་པཎ་ཆེན་སྐུ་ཕྲེང་དྲུག་པའི་གཅེན་པོ་དྲུང་པ་ཧུ་ཐོག་ཐུ་བློ་བཟང་སྦྱིན་པས་དགོན་པར་སྲུང་སྐྱོབ་མ་བྱས་པར་དངོས་ཆས་རྩ་ཆེ་གྲས་ཁྱེར་ནས་སྔོན་ལ་བྲོས་པ་དང་། བླ་ཆེན་རྗེ་དྲུང་བློ་བཟང་བསྟན་པ་དང་གྲྭ་ཚང་མཁན་པོ་རྣམས་ཀྱིས་ཀྱང་། མོ་ལུང་བསྟན་ལ་ཁ་གཡར་ནས་སྲུང་མི་ནུས་ཞེས་ཀུན་ལ་བསྒྲགས་པས་ཐམས་ཅད་བྲོས་ནས་དགོན་པ་མ་སྲུང་། གོར་ཁ་རྐུན་པོ་རྣམས་ཀྱིས་བཀྲ་ཤིས་ལྷུན་པོ་དགོན་གྱི་གསེར་དངུལ་སོགས་རིན་པོ་ཆེ་ཡི་རིགས་དང་དར་གོས་སོགས་འཕྲོག་བཅོམ་བྱས་ཤིང་སྐུ་གསུང་ཐུགས་རྟེན་བཅོམ་གཏོར་དང་། ཕྲ་རྒྱན་བཀོག་པ་སོགས་ཇག་རྐུན་གྱི་ངན་སྤྱོད་ཐ་ཤལ་ཡོད་ཚད་སྤྱད་ནས། གཙང་ཁུལ་གྱི་སེར་སྐྱ་མི་དམངས་ལ་བཟོད་དཀའ་མནར་སྤྱོད་ཚད་མེད་བཏང་། དེ་བས་རྗེ་དྲུང་བློ་བཟང་བསྟན་པ་བཟུང་ནས་དབུས་སུ་བླ་གོས་བཤུས་ཏེ་སྲོག་ཁྲིམས་བཅད། དྲུང་པ་ཧུ་ཐོག་ཐུ་པཎ་ཆེན་སྐུ་གོང་མའི་སྐུ་མཆེད་ཡིན་པར་གཞིགས་ཏེ་པེ་ཅིང་གི་པཎ་ཆེན་རིན་པོ་ཆེ་བཞུགས་པའི་དགོན་པ་ཏེ་ཧྲུག་དགོན（ 德寿寺）བྱ་བར་བཞག་པ་དང་མོ་ལུང་བསྟན་ཞུ་བར་ཞུགས་པའི་གྲྭ་པ་བཞི་པོ་པེ་ཅིང་ལ་ཁྲིད་ནས་ཆད་པ་བཅད། ཡྭོན་གུར་གྱིས་བླ་མ་མཆོག་ཏུ་འཛིན་ཅིང་རྒྱལ་ཁྲིམས་ལ་གནོད་པ་བྱུང་ཡང་ཁྲིམས་ལུགས་ལྟར་ཆད་པ་གཅོད་མི་ནུས། ངེད་ཀྱིས་ཞྭ་སེར་བསྟན་པ་ལ་རྒྱབ་སྐྱོར་བྱས་ཀྱང་། རྒྱལ་པོའི་ལུགས་སྲོལ་གྱི་ལེའུ་ནས་དེའི་བསླབ་བྱ་བཅོས་དགོས། དེ་བསླབ་བྱ་མི་བརྗེ། དེའི་ཁྲིམས་བཅོས་དགོས། དེའི་ལུགས་མི་བརྗེ(12)ཞེས་བྱུང་བ་ལྟར་བྱས་པ་ཡིན། དེ་ཚོས་འཁྲུག་ལོང་བསྐྱེད་ཡོང་ན་ནང་གི་འབངས་མི་དང་འདྲ་བར་ཁྲིམས་ཆད་གཅོད། འགྲོ་མགོན་འཕགས་པ་བླ་མ་བསྟེན་པ་ནས་ཡྭོན་གུར་མིང་གུར་གྱི་ལོ་ལྔ་བརྒྱའི་བར་དུ་བླ་ཆེན་རྣམས་བླ་གོས་ཕུད་ནས་ཁྲིམས་ཆད་བཅད་པ་ཡོད་དམ། དེ་བས་རྒྱལ་ཁམས་མི་མང་རྣམས་ཀྱིས་ངས་ཞྭ་སེར་བསྟན་པ་སྤེལ་སྐྱོང་བྱས་པ་ཐལ་ཆེ་སོང་ཞེས་སྨྲ་མི་ནུས།] ཡྭོན་གུར་གྱི་དུས་སུ་འདི་འདྲའི་དོན་ཡོད་དམ།
          ལས་དོན་ཆེ་བ་བསྐྱེད་པ་ལ་དུས་དང་རྐྱེན་མཐུན་ཀྱང་དྲང་པོ་དང་གསལ་པོ་ལ་བལྟོས། དུས་རྐྱེན་བྱུང་ཡང་དྲང་པོ་གསལ་བས་བཅད་མ་ཐུབ་ན་མི་འགྲུབ། དྲང་པོ་དང་གསལ་བས་བཅད་ཐུབ་ཀྱང་། དུས་རྐྱེན་མི་འཕྲོད་ན་ངལ་དུབ་ཙམ་དུ་ཟད། ཚང་བ་མི་འབྱུང་བས། ད་ལྟ་གོར་ཁ་དབང་དུ་བསྒྱུར་བས་ཆུད་ནས་སྤྲུལ་སྐུ་ཚོའི་ངོས་འཛིན་ལུགས་གསར་གཙུགས་པ་འདི་ནི། དུས་རྐྱེན་ལ་ཐུག་ཕྲད་ཅིང་ལས་སླ་བར་གྲུབ།
          ལས་དོན་ཆེ་བ་བསྒྲུབ་པ་ལ་དུས་དང་རྐྱེན་ལ་བསྟུན་དགོས། དེ་ལས་ཀྱང་དྲང་པོ་དང་གསལ་པོ་བྱེད་པ་ལ་རག་ལས། དུས་རྐྱེན་འཛོམས་པོ་བྱུང་ཡང་དྲང་པོ་དང་གསལ་པོས་གཅོད་མི་ཐུབ་ན་མི་འགྲུབ། དྲང་པོ་དང་གསལ་པོས་གཅོད་ཐུབ་ཀྱང་། དུས་རྐྱེན་མི་འཕྲོད་ན་ངལ་དུབ་ཙམ་དུ་ཟད་དེ་ལེགས་འགྲུབ་མི་འབྱུང་བས། ད་ལྟ་གོར་ཁ་དབང་འོག་ཏུ་བཅུག་པས། སྤྲུལ་སྐུ་ཚོའི་ངོས་འཛིན་ལུགས་གསར་པ་བཙུགས་པ་འདི་ནི། དུས་རྐྱེན་ལ་ཐུག་ཕྲད་ཅིང་ལས་སླ་བར་གྲུབ།
          སྤྲུལ་སྐུ་ཚོ་ཉེ་དུ་གཅིག་ལས་སྤྲུལ་པའི་རང་འདོད་བཅས་ནས། ཕྱི་ནང་གི་སོག་པོ་ཚོའི་བསམ་པ་དང་མཐུན། ད་ནི་རང་ལོ་བརྒྱད་ཅུ་འཕར་ནས་ཁྲིམས་ཞིག་དུས་ཉེ་བར་གྱུར་ནས། ལས་དོན་འདི་འདྲ་བསྒྲུབ་པ་དང་། གཙང་གི་ཡུལ་ཁམས་བདེ་བར་སོང་ཞིང་། ཕྱི་རིགས་སོར་སོར་ཆུད་ནས་གུར་དང་རང་རང་ཁྱིམ་ཚལ་བདེ་སྐྱིད་གྱི་ཐབས་བྱས་ནས་ཡུན་རིང་ཆགས་པ་ནི་ངའི་ཡིད་དགའ་བ་ཡིན་པ་དང་ངའི་འདོད་དོན་ཀྱང་འདི་ལ་ཡོད།། །།གནམ་སྐྱོང་དགུང་ལོ་ང་བདུན་པའི་ཆུ་ཕོ་བྱི་བ་ལོའི་དགུན་ཟླ་དང་པོའི་ཡར་ཚེས་ལ་རྒྱལ་པོས་བྲིས་པའོ།
          སྤྲུལ་སྐུ་ཚོ་ཉེ་དུ་གཅིག་ལས་སྤྲུལ་པའི་རང་འདོད་བཅོས་ན། ཕྱི་ནང་གི་སོག་པོ་ཚོའི་བསམ་པ་དང་མཐུན། ད་ནི་རང་ལོ་བརྒྱད་ཅུར་འཕར་ནས་རྒྱལ་ཁྲིམས་སྲིད་དབང་སྤྲོད་པ་ལ་ཉེ་བའི་དུས། ལས་དོན་འདི་འདྲ་ཞིག་བསྒྲུབས་པ་དང་། གཙང་གི་ཡུལ་ཁམས་བདེ་བར་སོང་ཞིང་། ཕྱི་རིགས་སོ་སོ་མངའ་དབང་དུ་བཅུག་ནས་གུར་དང་རང་རང་ཁྱིམ་ཚང་བདེ་སྐྱིད་ཡུན་རིང་ཆགས་པའི་ཐབས་བྱས་པས། འདི་ནི་ངའི་ཡིད་ཚིམ་ཞིང་དགའ་ས་ཡིན་པ་དང་ངའི་དམིགས་ཡུལ་འདོད་དོན་ཡང་ཡིན། ། གནམ་སྐྱོང་དགུང་ལོ་ལྔ་བདུན་པའི་ཆུ་ཕོ་བྱི་བ（སྤྱི་ལོ1792）ལོའི་དགུན་ཟླ་དང་པོའི་ཡར་ཚེས་ལ་རྒྱལ་པོས་བྲིས་པའོ། །
          གསལ་བྱེད།
① འདིའི་སྐོར་ལ་མཁས་པའི་དབང་པོ་ཚེ་ཏན་ཞབས་དྲུང་ཚང་གིས།“སྤྱིར་བླ་མ་ཞེས་པ་ལེགས་སྦྱར་སྐད་དུ་གུ་རུ་ཞེས་པ་དེ་ཡིན། གུ་རུའི་དོན་ནི་ཡང་བའི་ལྡོག་ཟླ་ལྕི་བ་སྟེ་ཡོན་ཏན་ཆེ་བའི་ཆ་ནས་ལྕི་བ་ཟེར། བོད་སྐད་དུ་བསྒྱུར་དུས་དོན་དེ་ལ་ལྕི་བ་ཞེས་བསྒྱུར་ན་མི་བདེ་བས་དོན་འགྱུར་གྱི་སྒོ་ནས་གོང་མའམ་སྟེང་མའི་དོན་ཅན་བླ་མ་ཞེས་བསྒྱུར། དེས་ན་ཡིག་དོན་གྱི་ཐད་ནས་བཤད་ན། བླ་ནི་སྟེང་དང་ཀླད་ཀྱི་དོན། མ་ནི་བདག་སྒྲ་ཡིན་ཅིིང་ཡོན་ཏན་གྱིས་ལྕི་བའི་ཆ་ནས་ཡོན་ཏན་དང་ལྡན་པའི་མི་དེ་ལ་བླ་མ་ཞེས་འབོད་པ་ཡིན། དེའི་ཕྱིར་སློབ་མ་ལ་བལྟོས་ཏེ་ཁྱིམ་པའམ་རབ་བྱུང་རྟེན་ཅན་གྱི་དགེ་རྒན་དེ་ལ་ཡོན་ཏན་ལྷག་པ་དང་ལྡན་པའི་སྒོ་ནས་བླ་མ་ཞེས་ཞུ་འོས་པ་ཡིན། ཕྱིས་སུ་བོད་སོག་གི་སྤྲུལ་བའི་སྐུ་ཡིན་ཚད་ལ་བླ་མ་ཞེས་འབོད་པ་ནི་ཞེ་ས་དང་ཆེ་བརྗོད་ཀྱི་དབང་གིས་རྣ་བའི་ལམ་དུ་སྙན་སྙན་མོར་འབོད་པ་ཙམ་ལས་སྤྲུལ་བའི་སྐུའི་མིང་ཐོགས་ཚད་ལ་ཡོན་ཏན་གྱི་ཕུང་པོས་ལྕི་བས་ཁྱབ་པ་ག་ན་ཡོད། ཡོན་ཏན་དེ་དགེ་རྒན་ལ་བརྟེན་ནས་ཤེས་རབ་དང་བརྩོན་འགྲུས་གཉིས་ལྡན་ཞིག་གིས་སྦྱངས་ནས་ཐོབ་པ་མ་གཏོགས། གློ་བུར་དུ་གནམ་ནས་འབབ་རྒྱུ་དང་ས་ནས་སྐྱེ་རྒྱུ་ཞིག་མ་ཡིན་ནོ། །དེ་བཞིན་དུ་བོད་སོག་རབ་བྱུང་གི་ཆ་བྱད་ཅན་གྱི་གྲྭ་པ་དང་། བཙུན་པ། སེར་མོ། དགེ་བཤེས་སོགས་ཡིན་ཚད་ལ་རྒྱ་ནག་གི་སྐད་ཀྱིས་བླ་མའམ་བླ་མ་ཡེད་ཅེས་འབོད་པ་ནི་རྩ་བའི་ཆ་ནས་བཤད་ན་ཞེ་ས་སྦྱར་བ་ཡིན་དུ་སྲིད་ཀྱང་། དེ་དག་ཡིན་ཚད་ལ་ཡོན་ཏན་གྱིས་ལྕི་བས་ཁྱབ་པ་གང་ན་ཡོད། དཔེ་དེ་ལ་བསྒྲེས་ནས་བོད་སོག་གི་རྒྱལ་བསྟན་ལ་བླ་མའི་ཆོས་ལུགས་བླ་མ་ཀྱོ་ཞེས་བོས་ན་གཞི་རྩ་ནས་ནོར་བའི་སྐྱོན་རིའི་ཕུང་བོ་འདྲ་བ་ཞིག་མགོ་ལ་འབབ”ཅེས《བོད་དུ་དར་བའི་ནང་པ་སངས་རྒྱས་པའི་ཆོས་ཀྱི་གྲུབ་མཐའ་སོ་སོའི་མིང་འདོགས་ཀྱི་དཔྱད་པ་འཁྲུལ་སེལ་ངག་གི་ཕྱགས་མ་ཞེས་བྱ་བ》ལས་གསུངས་པ་ལྟར་རོ། །(ཚེ་ཏན་ཞབས་དྲུང་རྗེ་བཙུན་འཇིགས་མེད་རིགས་པའི་བློ་གྲོས་མཆོག་གི་གསུང་འབུམ། མི་རིགས་དཔེ་སྐྲུན་ཁང་། 2007ལོའི་ པར་གཞི་དང་པོ། གླེགས་བམ་དྲུག་པའི་ཤོག་ངོས116ན་གསལ།)
②“ 唐古特”ཞེས་པའི་མིང་འདི་ཡོན་རྒྱལ་རབས་ཀྱི་དུས་སུ་སོག་པོས་བོད་ཀྱི་ཚོ་ཆེན་ལྡོང་དང་ལྡོང་གིས་བཙུགས་པའི་མི་ཉག་ལ “ 唐兀”ཡང་ན “唐兀惕”ཟེར་པས་ཕྱིས་སུ་མིང་འདི་བོད་དང་བོད་ཡུལ་གྱི་སྤྱི་མིང་ཞིག་ཏུ་གྱུར།
③ ཐིའུ་བྲུང་འིས（陶宗仪）：ཡོན་རྒྱལ་རབས་ཀྱི་མཇུག་དང་མིང་རྒྱལ་རབས་ཀྱི་མགོའི་རྩོམ་རིག་པ་ཞིག ཁོས་ཞིང་རྨོ་བའི་ཁོམ་བར་བྲིས་པའི་ཡི་གེའམ་ལྷོ་སྡེ་པའི་ཞིང་རྨོ་བའི་ཁོམ་བར་བྲིས་པའི་ཡི་གེ（《南村辍耕录》）ཞེས་པ་རྩོམ་སྒྲིག་བྱས་ཡོད། བསྡོམས་པས་བམ་པོ་སུམ་ཅུ་ཡོད།
④ མའུ་ཆི་ལིང（毛奇龄）：ཆིང་རྒྱལ་རབས་དུས་ཀྱི་ཆོས་གཞུང་པ（经学家）དང་རྩོམ་རིག་པ་ཞིག་ཡིན། བརྩམས་ཆོས《四书改错》、《西河诗话、词话》和《竟山乐录》སོགས་ཡོད། ཕྱི་རབས་པས་ཁོའི་བརྩམས་ཆོས་རྣམས་ཕྱོགས་བསྒྲིགས་མཛད་པ་ལ 《西河合集》ཟེར།
⑤ གུར་ཆེན་པོའི་སློབ་དཔོན་ཞེས་པ་འགྱུར་མི་ལེགས་ཏེ་རྒྱ་ཡིག་བཞིན་བསྒྱུར་ན་གུར་གྱི་སློབ་དཔོན་ཆེན་མོ་ཞེས་བསྒྱུར་ན་བདེ།
⑥ ཐུའུ་བཀྭན་ཆོས་ཀྱི་ཉི་མ། ལྕང་སྐྱ་རོལ་པའི་རྡོ་རྗེའི་རྣམ་ཐར། ཀན་སུའུ་མི་རིགས་དཔེ་སྐྲུན་ཁང་། 1989:149.
⑦ ཏཱ་ལའི་ཞེས་པ་སོག་སྐད་དེ་རྒྱ་མཚོའི་དོན་དུ་འཇུག་པ་དང་། ཏཱ་ལའི་བླ་མ་ཞེས་པ་རྒྱ་མཚོ་བླ་མ་ཞེས་པའི་དོན་ཡིན། སྤྱི་ལོ1580ལོར་སོག་པོ་ཨལ་ཐན་རྒྱལ་པོས་བོད་ཀྱི་དགེ་ལུགས་པའི་བླ་མ་བསོད་ནམས་རྒྱ་མཚོར་ཏཱ་ལའི་བླ་མ་བཛྲ་དྷ་ར་ཞེས་པའི་ཁྱབ་བདག་རྡོ་རྗེ་འཆང་གི་མཚན་བསྟོད་ཕུལ། དེ་ནས་བཟུང་རྒྱལ་དབང་སྐུ་ཕྲེང་རིམ་བྱོན་ལ་ཏཱ་ལའི་བླ་མ་ཞེས་པའི་མཚན་སྙན་གྲགས།
⑧ པཎ་ཆེན་ནི་པཎ་ཆེན་ཨེར་ཏི་ནི་ཞེས་པའི་བསྡུས་མིང་ཡིན་ལ། དེ་ནི1713ལོར་པཎ་ཆེན་སྐུ་ཕྲེང་ལྔ་པ་བློ་བཟང་ཡེ་ཤེས་ལ་ཆིང་གོང་མ་ཁང་ཤིས་ཀྱིས་པཎ་ཆེན་ཨེར་ཏི་ནི་ཞེས་པའི་མཚན་འཕར་དང་འཇའ་ས་ཐམ་ག་ཕུལ་བས། དེ་ནས་བཟུང་སྐུ་ཕྲེང་རིམ་བྱོན་ལ་མཚན་དེ་ལྟར་ཆགས། པཎ་ཞེས་པ་ལེགས་སྦྱར་སྐད་ཀྱི་པཎྜིཏའི་བསྡུས་མིང་། བོད་སྐད་དུ་མཁས་པའི་དོན། ཨེར་ཏི་ནི་ཞེས་པ་སོག་སྐད་དེ་རིན་པོ་ཆེ་ཞེས་པའི་དོན།
⑨ རྒྱ་ཡིག་ཏུའང་འདི་ལྟར་འབྱུང་བས་རྒྱུ་མཚན་གསལ་པོ་མི་གསལ། རྒྱ་བོད་ཡིག་ཆ་གཞན་པར་འདི་འདྲའི་སྐད་ཆ་མི་འདུག
⑩ ཁྲིམས་འདི་ནི་ཡོན་གོང་མ་ཁྲིན་ཙུང་གི་སྐབས་སུ་འཆར་འགོད་བྱས་པ་ཞིག ཡོན་རྒྱལ་རབས་ཀྱི་ལོ་རྒྱུས（《元史• 释老传》）ལྟར་ན་གོང་མ་ཁྲིན་ཙུང་གི་སྐབས་སུ་ཞོན་ཀྲིན་ཡོན（宣政院）གྱི་དཔོན་པོས་གོང་མའི་བཀའ་ཡིག་ཅིག་འཆར་འགོད་བྱས་པ་ལས་འབངས་རྣམས་ཀྱིས་བོད་ཀྱི་བླ་མ་ལ་རྡེག་ན་ལག་པ་གཅོད། དམོད་ན་ལྕེ་གཅོད་པའི་ཁྲིམས་བཅས་མོད། སྐབས་དེའི་རྒྱལ་སྲས་རིན་ཙུང་གིས་མཐའ་གཅིག་ཏུ་བཀག་པས། གོང་མའི་བཀའ་ཡིག་འདི་བསྒྲགས་མ་ཐུབ་བོ། །
（11）འདིའི་དྲུག་པ་ནི་ཚངས་དབྱངས་རྒྱ་མཚོར་ཟེར་པ་མིན་པར་བདུན་པ་བསྐལ་བཟང་རྒྱ་མཚོར་ཟེར་པ་ཡིན། སྤྱི་ལོ1706ལོར་ཆིང་གོང་མས་ཚངས་དབྱངས་རྒྱ་མཚོ་རྒྱལ་བའི་ཁྲི་ལས་ཕབ་པ་དང་། སྤྱི་ལོ1719ལོར་བསྐལ་བཟང་རྒྱ་མཚོ་ཏཱ་ལའི་བླ་མའི་ཡང་སྤྲུལ་དུ་ངོས་འཛིན་མཛད་མོད། ཁོང་ནི་ཏཱ་ལའི་སྐུ་ཕྲེང་དྲུག་པ་ཚངས་དབྱངས་རྒྱ་མཚོའི་ཚབ་ཡིན་པར་འདོད། སྤྱི་ལོ1718ལོར་གོང་མ་ཁང་ཤིས་ཀྱིས་བསྐལ་བཟང་རྒྱ་མཚོར་གསེར་གྱི་འཇའ་ས་ཐམ་ག་བསྩལ་ནས་བསྟན་པ་རྒྱས་ཤིང་འགྲོ་བ་འདྲེན་པའི་ཏཱ་ལའི་བླ་མ་དྲུག་པ （弘法觉众第六世达赖喇嘛）ཞེས་བཀུར་པ་ཡིན། ཡིན་ནའང་བོད་དང་སོག་པོ་ཁག་སོ་སོས་མཐའ་གཅིག་ཏུ་བསྐལ་བཟང་རྒྱ་མཚོ་ནི་བདུན་པ་ཡིན་འདོད་པས། ཆིང་སྲིད་གཞུང་གིས་དེར་འཐད་པའི་བཀའ་ཡིག་དངོས་སུ་མ་ཕབ་ཀྱང་། རང་གི་ལྟ་ཚུལ་མཁྲེགས་འཛིན་མ་བྱས་པར། སྤྱི་ལོ1780ལོར་པཎ་ཆེན་སྐུ་ཕྲེང་དྲུག་པ་དཔལ་ལྡན་ཡེ་ཤེས་རྒྱ་ནག་ཏུ་ཕེབས་དུས་གོང་མ་ཆེན་ལུང་གིས་ད་གཟོད་བོད་མི་དམངས་ཀྱི་འདོད་པ་ལྟར་བསྐལ་བཟང་རྒྱ་མཚོའི་ཡང་སྤྲུལ་འཇམ་དཔལ་རྒྱ་མཚོ་སྐུ་ཕྲེང་བརྒྱད་པར་ངོས་འཛིན་མཛད་ནས་འཇའ་ས་ཐམ་ཀ་བསྩལ་བས་བསྐལ་བཟང་རྒྱ་མཚོ་བདུན་པ་ཡིན་པ་ཤུགས་སུ་ཁས་བླངས་པ་ཡིན་ནོ། །
（12） དེའི་བསླབ་བྱ་བཅོས་དགོས། དེ་བསླབ་བྱ་མི་བརྗེ། དེའི་ཁྲིམས་བཅོས་དགོས། དེའི་ལུགས་མི་བརྗེ་ཞེས་པ་འདི་རྒྱ་ཡིག་གི “修其教、不易其俗，齐其政、不移其宜”ཞེས་པའི་བོད་འགྱུར་ཡིན་ལ། དོན་ནི་མི་རིགས་གཞན་པའི་གོམས་སྲོལ་དང་ཆོས་ལུགས་ལ་སོགས་བརྩི་འཇོག་བྱས་ཏེ། མི་རིགས་དེའི་གནས་ཚུལ་དངོས་ལྟར་དབང་བསྒྱུར་དང་དོ་དམ་བྱེད་དགོས་པའི་དོན་ཡིན།
          ཟུར་བལྟའི་དཔྱད་གཞི། 
1、黄颢. 北京的藏族文物[M]. 北京: 民族出版社，1993.
2、周润年.《北京雍和宫< 御制喇嘛说> 碑文校录考诠》[J]《西藏研究》1991,(3)
3、雍和宫编委会. 《乾隆御笔喇嘛说》[Z].北京：中国民族摄影艺术出版社，1998.