རྨ་ཆེན་གངས་རིའི་གཏམ་རྒྱུད་ཐོར་བུ།
ཨ་མྱེས་རྨ་ཆེན། 
དེ་ཡང་ངག་རྒྱུན་དུ་ལོ་སྟོང་ཕྲག་འགའི་ཡར་སྔོན་དུ་ཡབ་བསེ་རུ་ངང་ཡག་དང་། ཡུམ་ཨ་ནེ་བན་རི་གཉིས་ཀྱིས་རི་ལ་བདུན་གྱི་མར་གཤམ། གསེར་རྡེའུ་ཕྱུག་མོའི་ཡར་གཤམ་དུ་སྲས་རྨ་རྒྱལ་སྦོམ་ར་སྐུ་འཁྲུངས། རྨ་ཆེན་གངས་རི་ཁོང་དགུང་ལོ་བཅོ་ལྔ་བཞེས་དུས་ཕྱོགས་སོ་སོར་ཡུལ་སྐོར་དུ་ཕེབས་པ་ན་རྨ་ཀླུང་རིང་མོའི་གཡོན་འགྲམ། མེ་ཏོག་ཐང་﹙གླིང་སྒྲུང་ནང་གི་“འདུ་ར་སྟག་ཐང་ཕྲ་མོ”ཡིན་པར་བཤད﹚གི་གོང་རོལ་ནས་ན་ཆུང་བུ་མོ་ཞིག་ལ་ཞེ་ཆགས་ཤིང་། ཁོང་རྒྱུན་དུ་བུ་མོ་དེ་ཡོད་སར་སོང་བ་ཡབ་ཡུམ་གཉིས་ཀྱིས་ཚོར། ཁོང་གཉིས་དེར་ཡིད་འཐད་མ་བྱུང་བར་ཁ་ཏ་ཇི་ལྟར་བྱས་ཀྱང་ཁོང་བཙན་ཤེད་ཀྱིས་འགྲོ་བས་མཇུག་མཐར་ཡབ་ཡུམ་གཉིས་ཐབས་ཟད་དེ་ཁོ་ལ་འདི་སྐད་ཟེར། “ཁྱོད་རང་ངེད་ཀྱི་བུ་ཆུང་གཅིག་པུ་ཡིན་པས་བློས་འདོར་དཀའ་ཡང་། ཁྱོད་རང་བཙན་ཤེད་ཀྱིས་འགྲོ་ན་དེ་བཞིན་དུ་གྱིས་ཤིག ཁྱོད་ཀྱི་མགོའི་ཕྱིང་ཞྭ་ནམ་ཡང་ངེད་གཉིས་ཀྱི་མིག་གི་མཐོང་སར་འཇོག་དགོས། དེ་ལྟར་མི་བགྱིད་ན་ད་ནས་བཟུང་འུ་ཅག་གི་བར་དུ་ཕ་མ་དང་བུ་ཕྲུག་གི་འབྲེལ་བ་མེད” ཅེས་སྨྲས་པས། ཁོས་ཀྱང་དེ་ལྟར་བྱེད་རྒྱུ་ཁས་བླངས་ནས་རྨ་ཡུལ་གྱི་བུ་མོ་དེའི་ཁྱོ་ག་བྱས་ཏེ་རྨ་ཀླུང་རིང་མོའི་གཡོན་འགྲམ་ན་གངས་དཀར་གྱི་ཕྱིང་ཞྭ་ཀྲོང་ངེར་དགུང་ལ་བཏེགས་ཏེ་ད་ལྟའི་བར་དྲིན་ལྡན་གྱི་ཕ་མ་གཉིས་ལ་བསྟན་འདུག ད་ལྟ་དངོས་གནས་ཨ་ནེ་བན་རི་དང་བསེ་རུ་ངང་ཡག་གི་རི་རྩེ་ལྷང་ངེར་མཐོང་འདུག གཞན་ཨ་ནེ་བན་རིའི་རི་འདབས་ནས་མཚེའུ་ཡིད་དུ་འོང་བ་ཞིག་ཡོད་པ་དེར་བྱིན་རླབས་ཆེ་ཞེས་ཡུལ་མི་ཀུན་གྱིས་རྒྱུན་དུ་ཕྱག་སྐོར་བྱེད། དགུན་དུས་སུ་མཚོ་གླང་བརྒྱུགས་པ་རེད་ཅེས་མཚེའུ་དེར་གཡས་གཤགས་གཡོན་གཤགས་བྱས་ཡོད་ལ་དབྱར་ཁ་མཚེའུ་ནང་ནས་གླང་དམར་པོ་ཞིག་མི་ལ་ལས་དངོས་སུ་མཐོང་མྱོང་སྐད། གླང་དེ་མི་སུས་མཐོང་ན་དེ་ལ་རྒྱུའི་འཕེལ་ཁ་དར་བའི་སྔ་ལྟས་ཡིན་ཟེར། དངོས་གནས་མཚེའུ་དེ་ལས་སྐབས་སྐབས་སུ་སྒྲ་སྙན་སྣ་ཚོགས་གྲགས་འོངས་ཤིང་། དེ་ནི་ཀླུ་དང་ཀླུ་མོ་རྣམས་མཚེའུ་ནང་དུ་གར་ལ་རྩེན་པ་རེད་ཟེར། ཡུལ་དེའི་མི་རྣམས་ཀྱིས་མཚེའུ་འདི་ནི་རྨ་ཆེན་གངས་རིའི་ལྟེ་ཁྲག་ཡིན་པར་བཤད་དོ།།