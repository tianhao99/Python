བོད་ཆཱང་བར་གྱི་འབྲེལ་བ་མདོར་ཙམ་བརྗོད་པ།
དེ་ཡང་འདིར་གཅིག་གྱུར་གྱི་བོད་ཆེན་པོའི་རྒྱལ་ཁབ་མ་ཚུགས་གོང་ལ་བོད་ཡུལ་ན་གནས་པའི་རྒྱལ་ཕྲན་ཟུར་པ་འགའ་ཞིག་གི་ཚུལ་ཇི་ལྟར་ཡིན་པ་ཅུང་ཟད་གླེང་ན། སྔོན་ཆད་རྒྱའི་གནའ་རབས་ཀྱི་ཡིག་ཆ་དང་ལོ་རྒྱུས་རྣམས་སུ་མདོ་དབུས་མཐོ་སྒང་གི་གནའ་བོའི་རིགས་རྒྱུད་དག་ལ་སྤྱི་མིང་དུ་ཆཱང་ཞེས་འབོད་སྲོལ་དར་ལ། དེ་ལས་འཕྲོས་ཏེ་མདོ་དབུས་ཡུལ་གྲུ་ཀུན་གྱི་བོད་མིའི་འཚོ་བ་དང་མི་སྡེ་རྣམས་ལའང་ཆཱང་གི་ཚོ་བ་དང་ཆཱང་གི་མི་སྡེ་ཞེས་ཆཱང་བྱ་བའི་ཐ་སྙད་ཁོ་ནས་སྦྱར་ཞིང་། ཐ་ན་བོད་ཆེན་པོའི་སྲོག་ཤིང་ལྟ་བུའི་ཡང་ཀླུང་གི་སྤུར་རྒྱལ་ཚོ་བ་ལའང་བྷོད་ཆཱང་ཞེས་འབོད་བཞིན་མཆིས་པས། རྒྱ་རིགས་མཁས་པ་ཚང་མས་བོད་ཀྱི་རིགས་རྒྱུད་ནི་ཆཱང་ལས་ལོགས་སུ་བཀར་བ་ལྟ་བུ་ཞིག་སྒྲོག་བཞིན་འདུག་པ་ལ། རང་རེའི་མཁས་པ་མང་པོ་ཞིག་གིས་འདོད་པ་དེར་མི་འཐད་པའི་རྣམ་འགྱུར་འཛིན་ཡང་རིག་གཞུང་ཐད་དགག་གཞག་གི་སྤྲོས་པ་བཀོད་ཡོད་པ་ད་སྔ་ཉུང་བས། དེ་ཡང་མཐའ་གཅིག་ཏུ་སྙན་ལ་གཟོན་དགོས་པའི་རྒྱུ་མཚན་ཆེར་མི་ལྡན་སྙན་སྟེ། དེ་ལ་ང་ཚོས་འདིར་བསམ་བློ་ཅུང་ཟད་ཅིག་བཏང་ན་བློ་ངོར་འབབ་ཐུབ་པའི་གནས་ལུགས་ཤིག་ཀྱང་ཡོད་སྲིད།
      སྤྱིར་མི་རིགས་གང་དང་གང་ཡིན་རུང་ཕལ་ཆེ་བར་རང་གིས་འཛིན་པའི་མིང་དང་གཞན་གྱིས་འབོད་པའི་མིང་སྟེ་རིགས་གཉིས་མཆིས་ཤིང་། ཕྱི་མ་ལའང་རིགས་སོ་སོར་རང་རང་གི་འབོད་སྲོལ་མི་གཅིག་པ་སྣ་ཚོགས་ཤིག་ཡོད་པ་བཞིན་དུ་འདིར་ཆཱང་ཞེས་པའང་རྒྱའི་སྔ་རབས་ཡིག་ཚང་དུ་གནའ་བོའི་བོད་མི་སྤྱིའི་ཡབ་མེས་ལ་འབོད་པའི་མིང་ཞིག་ཏུ་གྲུབ་པ་ཙམ་ལས་བོད་རང་གིས་འཛིན་པའི་སྤྱི་མིང་ནི་མ་ཡིན། དེའང་ཐོག་མར་སྔོན་ཐོས་གཙོར་བཟུང་གི་ཚུལ་དུ་རྒྱའི་ཡི་གེར་བཀོད་པ་ཁོ་ནར་བརྟག་དཔྱད་མི་བྱེད་པར། ཆཱང་བྱ་བར་ཞིག་ཡིན་པ་བཅས་ཀྱི་ཐད་དུ་བརྟག་ཅིང་དཔྱད་པས་ན། ད་གཟོད་ཆཱང་དང་བོད་བར་གྱི་འབྲེལ་བ་དང་མིང་འདིའི་གདོད་མའི་རྣམ་པ་ལེགས་པར་རྟོགས་ནུས་སྙམ། ཡིན་ན་ཡང་ད་སྔ་རང་རེ་བོད་ཀྱི་དེབ་ཐེར་རྣམས་སུ་ཆཱང་བྱ་བའི་ཐ་སྙད་དང་དེའི་གོ་དོན་ནམ་རྒྱུ་མཚན་སོགས་བཀོད་པ་གསལ་པོ་ཞིག་མ་མཐོང་བས་འདིར་ཁུངས་བཙན་ཞིག་འགོད་པར་མི་ནུས་མོད། འོན་ཀྱང་ཕྱིས་ཀྱི་མཁས་པ་དང་དེང་གི་དཔྱོད་ལྡན་ལ་ལས་གནད་དོན་འདི་ལ་བསམ་གཞིགས་བགྱིས་ཡོད་པར་གཞི་བྱས་ཏེ་བརྟགས་ན། འགའ་ཞིག་གིས་ཆཱང་བྱ་བ་ནི་ཕྱོགས་ཀྱི་ཆ་ནས་བོད་སྐད་ཀྱི་བྱང་ཞེས་པའི་སྒྲ་ལས་བྱུང་བར་འདོད་ཀྱང་དེ་ནི་རིག་འདེད་ཙམ་དུ་ཟད་པས་དཔྱད་རིན་མེད་ཅིང་། ཡང་ཁ་ཤས་ཀྱིས་བོད་སྐད་ཀྱི་སྤྱང་ཟེར་བའི་སྒྲ་བསྒྱུར་ཡིན་པ་དང་། སྔོན་དུས་མ་སྤྱངས་སྤུན་དགུ་ཟེར་བ་ཕྱིས་སུ་མ་སངས་སུ་གྱུར་པའི་གོ་རིམ་སོགས་ཀྱི་སྒྲུབ་བྱེད་དུ་བཀོད་ཡོད་པ་མཐོང་ཞིང་། དེ་ཡང་རྒྱུ་མཚན་མེད་པ་ཞིག་མིན་ཏེ།སུམ་པ་ཆོས་འབྱུང་དུ་མདོ་སྨད་བསང་ཆུ་ལ་སྤྱང་ཆུ་དང་བསང་ཁོག་ལ་སྤྱང་ཁོག་ཞེས་བཀོད་པ་བཞིན་ནོ།།
      ཡང་ལ་ལས་ཆཱང་བྱ་བ་བོད་ཀྱི་ཁྲོམ་ཞེས་པའི་དོན་ཡིན་པ་དང་། རྒྱུ་མཚན་ནི་སྔོན་ཆད་བོད་ཀྱི་རུས་རྒྱུད་ཚོ་ཁག་རེ་རེར་བླ་ཟོག་བཀུར་བའི་སྲོལ་ཡོད་པ་བཞིན་བོད་རང་གི་རུས་ཆེན་པོའི་ཡ་གྱལ་སྒ་ལྡོང་གི་རིགས་ཀྱི་བླ་ཟོག་ནི་ལུག་སྟེ་ཁྲོམ་ཡིན་པར་བཤད་ལ། དེའང་སྔོན་བརྡ་རྙིང་ལ་ཁྱོམ་ཞེས་བཀླགས་པས་དེ་ལས་སྒྲ་མཆེད་པར་འདོད་ཅིང་། དེར་མ་ཟད་རྒྱ་ཡིག་ཏུ་ཆཱང་གི་གོ་དོན་ཡང་ནུབ་ཕྱོགས་ཀྱི་ལུག་འཚོ་བའི་རིགས་ཞེས་དང་། དེ་མིན་ཆཱང་ཞེས་པའི་རྒྱའི་གནའ་བོའི་དཔེ་རིས་ཅན་གྱི་ཡི་གེའི་གཟུགས་ཀྱང་མིའི་མགོ་ན་ལུག་ཡོད་པ་ལྟ་བའི་དབྱིབས་བྲིས་ཡོད་ཚུལ་བཅས་སྒྲུབ་བྱེད་དུ་བཀོད་པ་དང་། ཡང་ཐང་ཡིག་གསར་རྙིང་དུ་ཐད་ཀར་འཇང་ཞེས་བསྒྱུར་པ་སོགས་མཁས་པ་དང་དཔྱོད་ལྡན་སོ་སོར་བཞེད་ལུགས་མི་མཐུན་པ་སྣ་ཚོགས་འབྱུང་ཡང་། རྩ་བའི་འདོད་ཚུལ་ནི་ཆཱང་བྱ་བའི་མིང་འདི་བོད་སྐད་ཀྱི་སྒྲ་གང་རུང་ཞིག་ལས་བྱུང་བར་བསམས་པ་དེ་གཅིག་མཐུན་དུ་སྣང་། དེ་ཡང་མཁས་པས་བཤད་ན་ཅི་ཡང་བདེན་ཞེས་པའི་རྗེས་སུ་འགྲོ་ནའང་། གང་ལྟར་ཆཱང་ཞེས་པའི་མིང་དེ་བོད་གནའ་བོའི་སྐད་གང་རུང་ཞིག་ལས་ཟུར་ཆག་སྟེ་བྱུང་བ་ནི་གདོན་མི་ཟ་ཞིང་། སྒོས་སུ་མིང་འདི་ཡང་ཐོག་མར་རྒྱ་རིགས་དང་ཉེ་བ་མདོ་སྨད་གཙོས་པའི་ཡུལ་སྡེའམ་ཚོ་བ་ངེས་ཅན་ཞིག་གི་མིང་ལས་བྱུང་སྟེ་ཁྱབ་ཇེ་ཆེར་སོང་བས་སྤྱི་མིང་དུ་ཐོགས་པར་སེམས་སོ།།