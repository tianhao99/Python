༄༅།།ཁྲོན་བོད་གཞུང་ལམ་སྒྱུར་བཟོ་བཅོས་སྒྲིག་ལས་དོན་མཇུག་བསྡུ་བའི་དུས་མཚམས་སུ་སླེབས་པ།
སྤྱི་ཟླ༤ པའི་ཚེས༨ ཉིན་རྒྱལ་ལམ༣༡༨ ཁྲོན་བོད་གཞུང་ལམ་གྱི་མཉལ་ལ་རི་བོ་ནས་དཔའ་ཤོད་བར་དང༌།  ཉི་ཟླ་ལུང་ཤུར་ནས་ཀྲུང་པཱ་བར།  ཞིང་ཆེན་རིམ་པའི་གཞུང་ལམ༢༠༡གི་ར་འོག་ནས་རྫ་ཡུལ་བར་བཅས་ཀྱི་གཞུང་ལམ་སྒྱུར་བཟོ་བཅོས་སྒྲིག་ལས་གྲྭ་དུས་གཅིག་ཏུ་བསྐྲུན་འགོ་བཙུགས་པ་དེའི་ཐོག་ནས་ཁྲོན་བོད་གཞུང་ལམ་སྒྱུར་བཟོ་བཅོས་སྒྲིག་ལས་དོན་མཇུག་བསྡུ་བའི་དུས་མཚམས་སུ་སླེབས་པ་མཚོན་གྱི་ཡོད་པ་རེད། ད་ལོའི་ལོ་མཇུག་ཏུ་སླེབས་དུས་ཁྲོན་བོད་གཞུང་ལམ་མཐོང་སྨད་ཀྱི་སྤྱི་ལེ་བཅུ་བཞིའི་ལམ་དུམ་བུ་ཕུད་དེ་མིན་ཚང་མ་སྣུམ་ནག་ཅན་དུ་བསྒྱུར་རྒྱུ་རེད།       མཉལ་ལ་རི་བོ་ནས་དཔའ་ཤོད་བར་དང༌། ཉི་ཟླ་ལུང་ཤུར་ནས་ཀྲུང་པཱ་བར་གྱི་ལམ་དུམ་བུ་སྒྱུར་བཟོ་བཅོས་སྒྲིག་ལས་གྲྭའི་རྣམ་གྲངས་ཀྱི་སྤྱིའི་རིང་ཚད་སྤྱི་ལེ༡༢༡.༠༤ཟིན་གྱི་ཡོད་པ་དང༌། རྒྱལ་ཁབ་ནས་མ་དངུལ་སྒོར་དུང་ཕྱུར་གསུམ་དང་ཁྲི་ཚོ་སུམ་སྟོང་བཏང་སྟེ་རིམ་པ་གསུམ་པའི་གཞུང་ལམ་ཇུས་འགོད་ལྟར་འཛུགས་སྐྲུན་བྱེད་བཞིན་ཡོད་པ་རེད། ལས་གྲྭ་དེའི་ལས་དུས་ལོ་གཅིག་ཡིན་པ་དང༌གཞུང་ལམ་དེ་ཉིང་ཁྲི་དང་ཆབ་མདོ་ས་ཁུལ་གཉིས་ཀྱི་རྒྱུད་དུ་ཡོད་པ་རེད། ར་འོག་ནས་རྫ་ཡུལ་བར་གྱི་གཞུང་ལམ་སྒྱུར་བཟོ་བཅོས་སྒྲིག་ལས་གྲྭ་དེ་རྒྱལ་ལམ༣༡༨ ཀྱི་ར་འོག་ཟམ་མགོ་ནས་འགོ་བཙུགས་ཏེ་རྫ་ཡུལ་རྫོང་གྲོང་རྡལ་བར་ཡིན་པ་དང་ལམ་ཚད་སྤྱི་ལེ ༡༧༡ ཡོད་ཅིང་རིམ་པ་བཞི་པའི་གཞུང་ལམ་ལག་རྩལ་ཚད་གཞི་ལྟར་འཛུགས་སྐྲུན་བྱ་རྒྱུ་ཡིན་པར་རྒྱལ་ཁབ་ནས་མ་དངུལ་སྒོར་དུང་ཕྱུར ༦ དང་ཁྲི་ཚོ ༨༥༠༠ བཏང་ཡོད་པ་དང་ལས་དུས་ལོ་གཉིས་ཡིན་པ་རེད།          ཁྲོན་བོད་གཞུང་ལམ་སྒྱུར་བཟོ་བཅོས་སྒྲིག་བྱས་པ་དེས་མི་རིགས་མཐུན་སྒྲིལ་ལ་ཤུགས་སྣོན་རྒྱག་རྒྱུ་དང༌། བོད་ཤར་ཁུལ་གྱི་འགྲིམ་འགྲུལ་ཆ་རྐྱེན་ལེགས་སུ་གཏོང་རྒྱུ་མ་ཟད་གཞུང་ལམ་རྒྱུད་ཀྱི་མི་དམངས་མང་ཚོགས་ཀྱི་ཐོན་སྐྱེད་དང་འཚོ་བའི་ཆུ་ཚད་མཐོ་རུ་གཏོང་རྒྱུ་དང་ས་ཁོངས་ཀྱི་གཞུང་ལམ་གཙོ་བོའི་གནས་བབ་མཐོ་རུ་གཏོང་རྒྱུ། བོད་ནས་འགྲོ་འོང་བྱེད་པའི་ཕྱོགས་བསྡུས་སྐྱེལ་འདྲེན་ལམ་བུ་ཞིག་ཆགས་པ་བྱ་རྒྱུ། ས་ཁོངས་ཡུལ་སྐོར་དང་དཔལ་འབྱོར་གོང་འཕེལ་ལ་སྐུལ་མ་གཏོང་རྒྱུ་བཅས་ཀྱི་ཐད་ནུས་པ་ཆེན་པོ་ཐོན་རྒྱུ་རེད།།