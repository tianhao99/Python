བོད་བཙན་པོའི་རྒྱལ་རབས་ཀྱི་གནའ་རྫས་ནང་ཆེས་སྔ་ཤོས་ཡིན་པའི་ཅོང་ཆེན་པོ་ཞིག་གསར་དུ་རྙེད་པ།
ནུབ་བྱང་མི་རིགས་སློབ་གྲྭ་ཆེན་མོའི་དགེ་རྒན་ལྷ་མཆོག་རྒྱལ་གྱིས་ད་ཡོད་བོད་བཙན་པོའི་རྒྱལ་རབས་ཀྱི་གནའ་རྫས་ནང་ཆེས་སྔ་ཤོས་ཡིན་པའི་ཅོང་ཆེན་པོ་ཞིག་གསར་དུ་རྙེད་པ།
      དྲིལ་ཆེན་ཁྲོ་ཟངས་འདྲེས་མས་གྲུབ་པ་དེའི་ལྗི་ཚད་སྤྱི་རྒྱ༡༦༨ཡོད་པ་དང་། མཐོ་ཚད་ལ་ཀུང་ཧྥིན༥༤ཡོད་ཅིང་། དྲིལ་ཁའི་ཁ་ཞེང་ལ་ཀུང་ཧྥིན༥༢ དྲིལ་ཞབས་ཀྱི་འཕྲེད་ཞེང་ལ་ཀུང་ཧྥིན༤༠དྲིལ་ཆེན་དེའི་ཕྱི་དབྱིབས་ནི་པད་མ་འདབ་བརྒྱད་དུ་བཞེངས་ཡོད་ལ། པད་ལྕེ་རེ་རེའི་དྲིལ་བུའི་ཁ་བྱང་གི་གོང་དུ་སྟག་མགོའི་རི་མོ་སྤྲིན་རིས་དྲུག་བཀོད་ཡོད། ཁ་བྱང་ནི་བཙན་པོའི་དུས་སྐབས་ཀྱི་འབྲི་ཚུགས་དབུ་ཅན་གྱིས་ཚེག་གིས་བར་ཆོད་མེད་པར་གཡོན་ནས་གཡས་སུ་རྒྱུན་མར་བྲིས་ཡོད་ལ། ཁ་བྱང་འབྲི་མཁན་གྱི་མིང་གི་ཡིག་འབྲུ་མི་གསལ་བ་མ་གཏོགས་ཚང་མ་གསལ་ལྷང་ངེ་ངོས་འཇིན་ཐུབ། དྲིལ་བུའི་ཁ་བྱང་གི་ཚིག་གི་ཡི་གེ་གོ་བདེར་བཀྲལ་ན་འདི་ལྟར་ཡིན་ཏེ། བོད་ཀྱི་ལྷ་བཙན་པོ་ཁྲི་ལྡེ་གཙུག་བཙན་སྤུན་མཆེད་གཉིས་ཀྱི་སྐུ་ཡོན་དུ་བསྔོ་བའི་ཕྱིར། ཞང་བློན་ལྷ་སྒྲ་རྒྱལ་སླེབས་ཕ་སྤད་གཉིས་ཀྱིས་ཇག་རོང་དགའ་ལྡན་བྱིན་ཆེན་གཙུག་ལག་ཁང་གི་མཆོད་པའི་རྐྱེན་དུ་དྲིལ་བུ་ཆེན་པོ་ཞིག་ཕུལ་བའི་དགེ་བའི་ཕན་ཡོན་གྱིས་ཡོན་བདག་དང་སེམས་ཅན་ཐམས་བཅད་བླ་ན་མེད་པའི་བྱང་ཆུབ་ཀྱི་རྒྱུ་ཐོབ་པར་སྨོན་ནོ། །
      དྲིལ་བུ་འདི་ལྕགས་ཀོང་※※(ཅིག་ཅིག་)གིས་ཡི་གེ་བྲིས་ཤིང་དགེ་སློང་ཆོས་ཕྲིན་གྱིས་བླུགས་སོ་ཞེས་པ་དང་། ཚིག་འབྲུ་དོན་གྲངས་ཙམ་ལས་མེད་ཀྱང་གོང་ལྷ་བཙན་པོ་དང་བར་ཞང་བློན། འོག་དྲིལ་ཆེན་བླུགས་མཁན་སོགས་མི་སྣ་དྲུག་དང་འབྲེལ་བ་དམ་པོ་ཡོད་པས་བོད་བཙན་པོའི་རྒྱལ་རབས་ཀྱི་ལོ་རྒྱུས་ནང་དོན་ཧ་ཅང་ཕུན་སུམ་ཚོགས་པ་ཞིག་འདུས་ཡོད་པས་ན། བོད་ཀྱི་མཁས་དབང་ཨ་ལགས་དོར་ཞི་ཚང་གིས་དྲིལ་ཆེན་དེ་དང་དཔྱད་རྩོམ་དེ་ནི་བོད་རིག་པ་ཞིབ་འཇུག་ལ་མཚོན་ན་རིན་ཐང་ཆེན་པོ་ལྡན་ཞིང་བོད་ཀྱི་ལོ་རྒྱུས་ཡང་བསྐྱར་འབྲི་དགོས་བྱུང་བར་ཐུག་ཡོད་ཅེས་ལོ་རྒྱུས་རིག་པ་བ་དག་ལ་ཚ་ལང་བར་བྱེད་པའི་སྐད་ཆ་ལབ་ནས་ཡོད་པ་རེད། །