བོད་ཀྱི་སྲོལ་རྒྱུན་ཚོང་ལས།
ང་ཚོས་རྒྱུན་དུ་བོད་རིགས་མང་ཚོགས་ལ་ཚོང་ལས་གཉེར་བའི་གོམས་སྲོལ་མེད་པ་དང་། ཚོང་ལས་འདུ་ཤེས་མེད་པར་འདོད་ཀྱང་། དེ་ནི་རང་རློམ་ཆེ་བའི་ལྟ་ཚུལ་ཞིག་རེད། ལོ་རྒྱུས་ཕྱིར་དྲན་བྱས་ཚེ། བོད་ལྗོངས་ཀྱི་ཚོང་ཟོག་ཁྲོམ་ར་དེ་འདྲའི་ཆ་ཚང་གོང་འཕེལ་མིན་ནའང་། གཙོ་བོ་ཞིང་འབྲོག་ཁྱིམ་ཚང་གི་དཔལ་འབྱོར་ལས་དོན་བཀག་རྒྱ་ཆེ་བའི་རང་ཁ་རང་གསོའི་རྣམ་པའི་ཁྲོད་དུ་གནས་ཡོད་པའི་རྐྱེན་ཡིན་པ་ལས། ཞིང་འབྲོག་མང་ཚོགས་ཀྱིས་ཐོན་རྫས་ལྷག་མ་ཕྱིར་ཚོང་དང་འཚོ་བའི་ཁྲོད་ཀྱི་དགོས་མཁོའི་ཅ་ལག་སྣ་ཚོགས་ནང་འདྲེན་བྱེད་མི་འདོད་པ་མ་ཡིན། དོན་དངོས་སུ་བོད་ལའང་ཚོང་ལས་གཉེར་བའི་སྲོལ་རྒྱུན་སྔ་མོ་ནས་ཡོད་ལ། ཚོང་ཟོག་འབོར་ཆེན་བརྗེ་རེས་བྱེད་པའི་རྨང་གཞིའང་བརྟན་པོ་ཡོད། ཁམས་པ་ལྟ་བུར་མཚོན་ན་ཚོང་ལས་གཉེར་ནས་མིང་དུ་གྲགས་ཡོད། དཔེར་ན་སྨར་ཁམས་ས་ཁུལ་གྱི་སྤོམ་མདའ་ཚང་གི་ཁྱིམ་རྒྱུད་ནི་དེ་དག་ལས་མཚོན་བྱེད་ལྟ་བུ་ཡིན། 
དུས་རབས་༢༠ བའི་ལོ་རབས་༤༠ ནང་དུ། སྤོམ་མདའ་ཚང་གིས་ལོ་རེར་གཡག་རྔ་（雅安）་དང་། དར་རྩེ་མདོ། ལི་ཅང་སོགས་ས་ཁུལ་ནས་ཇ་ནག་ཁུག་མ་ཁྲི་༣．༥ དང་། རྒྱུན་ཇ་ཁུག་མ་ཁྲི་༥．༡ ། བོད་ལྗོངས་བྱང་ཕྱོགས་ས་ཁུལ་ནས་ལུག་བལ་སྤྱི་རྒྱ་ཁྲི་༡༤ སོགས་ཉོ་སྒྲུབ་བྱས་པ་ཡིན་ལ། གྲོ་མོ་བརྒྱུད་ནས་ལུག་བལ་དང་ཚྭ། ཚ་ལ། གཡག་རྔ། དེ་མིན་བོད་ལྗོངས་ཀྱི་ཁྱད་ཐོན་དངོས་རྫས་སོགས་ཕྱིར་ཚོང་དང་། རས་ཆ། བལ་འཐག་ཐོན་དངོས། སྨན་རྫས། ཀོ་ཆས། ཐ་མག འཚོ་བའི་ཡོ་ཆས་སོགས་ནང་འདྲེན་བྱས་པས། དུས་སྐབས་དེའི་རིང་དུ་བོད་ལྗོངས་སུ་ཚོང་ལས་ཧ་ཅང་དར་རྒྱས་ཆེ་བ་རེད། 
བོད་ལྗོངས་ཀྱི་ཚོང་ལས་ལ་ས་ཁོངས་ཀྱི་ཁྱད་ཆོས་མངོན་གསལ་ལྡན་པ། 
 ཚྭ་དང་ཟས་རིགས་བརྗེ་རེས་བྱེད་པ། 
ཞིང་འབྲོག་ཕན་ཚུན་བར་དུ་ཐོན་རྫས་བརྗེ་རེས་བྱེད་པ་ནི་བོད་ཀྱི་ཆེས་གནའ་བོའི་ཉོ་ཚོང་བྱེད་སྟངས་ཤིག་ཡིན། ཚྭ་དང་ཟས་རིགས་བརྗེ་རེས་བྱེད་པ་ནི་ཞིང་འབྲོག་ཕན་ཚུན་བར་གྱི་ཐོན་རྫས་ཉོ་ཚོང་བྱེད་ཐབས་ཆེས་གཙོ་བོ་ཞིག་ཡིན། 
　ཚྭ་དང་ཟས་རིགས་གཙོ་བོ་བོད་ལྗོངས་བྱང་ཕྱོགས་ས་ཁུལ་གྱི་འབྲོག་པ་དང་དབུས་གཙང་ས་ཁུལ་གྱི་ཞིང་བ་ཕན་ཚུན་བར་དུ་བརྗེ་རེས་བྱེད་པ་ཡིན། ལོ་རེར་ཞིང་ལས་ཐོན་རྫས་བསྡུ་ལེན་བྱས་རྗེས། བོད་ལྗོངས་བྱང་ཕྱོགས་ས་ཁུལ་གྱི་འབྲོག་པ་ཚོས་ཚྭ་དང་མར་སོགས་འབྲོག་ལས་ཐོན་རྫས་འཁྱེར་ནས། ཞིང་ལས་ས་ཁུལ་དུ་ཕྱིན་ཏེ་ཟས་རིགས་དང་ཇ། འཚོ་བའི་ཐོན་སྐྱེད་མཁོ་རྫས་སོགས་ལ་བརྗེ་བ་རེད། ཞིང་འབྲོག་ཕན་ཚུན་བར་དུ་ཐོན་རྫས་བརྗེ་རེས་བྱེད་སྐབས། ཐད་ཀར་དུ་དངོས་པོ་ཕན་ཚུན་བརྗེ་རེས་བྱེད་ཐབས་སྤྱོད་ལ། ནས་ནི་རིན་མཚུངས་དངོས་རྫས་གཙོ་བོ་ཡིན། དཔེར་ན་ཚྭ་བོད་ཁེ་གཅིག་གི་རིན་ལ་ནས་བོད་ཁེ་གཅིག་དང་། （བོད་ཁེ་གཅིག་ནི་སྤྱི་རྒྱ་༢༨དང་མཚུངས།）མར་བོད་ཁེ་གཅིག་ལ་ནས་བོད་ཁེ་གཉིས། ལུག་བལ་བོད་ཁེ་གཅིག་ལ་ནས་བོད་ཁེ་གཅིག་སོགས་ཡིན་པ་རེད། གཞི་རྩའི་རིན་གོང་བསྡུར་ཐབས་ནི་ཚོང་འབྲེལ་ལམ་ཐིག་དང་དུས་སྐབས་དེའི་ཞིང་ལས་ཐོན་རྫས་ཀྱི་དགོས་མཁོའི་གནས་ཚུལ་དང་བསྟུན་ནས་མི་མཚུངས།
ཚོང་རྫས་དངོས་པོ་ཕན་ཚུན་བརྗེ་རེས་བྱེད་ཐབས་དང་། ནས་ཀྱིས་དངུལ་ལོའི་ཚབ་བྱས་ཏེ་བརྗེ་རེས་བྱེད་པའི་རྣམ་པ་ནི། ད་བར་དུ་ཞིང་འབྲོག་ས་ཁུལ་ཁ་ཤས་སུ་མཐོང་རྒྱུ་ཡོད། དཔེར་ན་སྤྱི་ལོ་༡༩༩༩ ལོར་ལྷུན་གྲུབ་རྫོང་ཚོང་འདུས་ཡུལ་ཚོའི་ཚོང་ཁང་ཆུང་ཆུང་ཞིག་ནས། ཚྭ་རྒྱ་མ་གང་གིས་ནས་རྒྱ་མ་གང་དང་། ཇ་རྒྱ་མ་གང་གིས་ནས་རྒྱ་མ་༢．༨ ། འབྲས་རྒྱ་མ་གང་གིས་ནས་རྒྱ་མ་༡．༩ ། ཤ་རྒྱ་མ་གང་གིས་ནས་རྒྱ་མ་༥．༦ ། མར་རྒྱ་མ་གང་གིས་ནས་རྒྱ་མ་༡༥ སོགས་བྱས་ནས་བརྗེ་བཞིན་ཡོད། 
ཇ་ཉོ་ཚོང་བྱེད་པ་ཡིས་ཀྱང་བོད་ལྗོངས་ཀྱི་སྲོལ་རྒྱུན་ཚོང་ལས་ཁྲོད་དུ་གོ་གནས་གལ་ཆེན་བཟུང་ཡོད། དུས་རབས་༢༠ བའི་ལོ་རབས་༥༠ གོང་། ཚོང་བ་ཚོས་ས་དེ་གའི་ཁྱད་ཐོན་དངོས་རྫས་ཉོ་སྐབས། ཇའི་ཐོན་རྫས་ཀྱིས་རིན་མཚུངས་དངོས་རྫས་བྱེད་པས། དངུལ་ལོའི་ནུས་པ་གལ་ཆེན་ལྡན་ཡོད། དཔེར་ན་ཆབ་མདོ་ས་ཁུལ་ནས། ནས་ཟོ་གང་（རྒྱ་མ་༢༦）གིས་ཇ་ཙེང་༠．༥（རྒྱ་མ་༦．༤ཡས་མས）བརྗེ་བ་དང་། མར་ཁེ་གང་གིས་ཇ་ཙེང་༠．༢ ། ཟོག་ཤ་རྒྱ་མ་༣༠ ཡིས་ཇ་ཙེང་གང་སོགས་བརྗེ་སྲོལ་ཡོད། 
ཉོ་ཚོང་གོ་རིམ་ཁྲོད་དུ་ཚོང་བ་བྱུང་བ་ནི་ཐོན་སྐྱེད་མཁན་ཕན་ཚུན་བར་དངོས་པོ་བརྗེ་རེས་བྱེད་པ་ལས་འཕེལ་རྒྱས་བྱུང་བས། ཚོང་བ་ཚོས་ཞིང་འབྲོག་ཁུལ་ནས་ཉོ་ཚོང་བྱ་འགུལ་སྤེལ་བར་དུས་ཚིགས་རང་བཞིན་དང་རྒྱུག་ཆེའི་རྣམ་པ་ལྡན་ཡོད། བོད་ལྗོངས་བྱང་ཕྱོགས་ཀྱི་འབྲོག་ཁུལ་ནས་བལ་དང་ཇ་བརྗེ་རེས་བྱེད་པ་ནི་འབྲོག་པ་དང་ཚོང་བའི་བར་གྱི་ཉོ་ཚོང་ལས་དོན་གཙོ་བོ་ཞིག་ཡིན། འབྲོག་པ་ཚོས་ལུག་བལ་དང་འབྲོག་ལས་ཐོན་རྫས་ཀྱིས་ཚོང་བའི་ལག་གི་ཇ་དང་འཚོ་བའི་མཁོ་ཆས་བརྗེ་རེས་བྱེད། ཚོང་ལས་འདིའི་རིགས་གཉེར་མཁན་ལ་མི་སྒེར་གྱི་ཚོང་བ་དང་། དགོན་པའི་ཚོང་བ། སྲིད་གཞུང་གི་ཚོང་བ་སོགས་ཡོད། སྒེར་ཚོང་མཁན་མང་ཆེ་བ་ཁམས་ཕྱོགས་ཀྱི་མི་རེད། ཁམས་པ་ཚོས་ཚོང་ལས་གཉེར་བའི་སྲོལ་རྒྱུན་དེ་ད་བར་རྒྱུན་བསྐྱངས་ཡོད། སྲིད་གཞུང་གི་ཚོང་བ་ནི་ས་ཁུལ་སྲིད་གཞུང་རིམ་པ་སོ་སོའི་ཚོང་ལས་གཉེར་མཁན་རེད། རིགས་དེ་ལ་སྒེར་སྡེམ་གྱི་རྣམ་པ་ངེས་ཅན་ལྡན་པ་དང་། གཙོ་བོ་ཞིང་ལས་ཐོན་རྫས་འབོར་ཆེན་ཕྱིར་ཚོང་ནང་འདྲེན་བྱེད་པར་ཚོད་འཛིན་བྱེད་བཞིན་ཡོད། དཔེར་ན། སྤྱི་ལོ་༡༩༣༡ ལོར། རྒྱལ་དབང་སྐུ་ཕྲེང་བཅུ་གསུམ་པས་སྤོམ་མདའ་ཚང་གིས་ལུག་བལ་ཕྱིར་ཚོང་ནང་འདྲེན་བྱེད་པར་ཆོག་མཆན་གནང་བ་དང་། ཁོང་གིས་སྐུ་དངོས་སུ་ཨ་རིའི་ལུག་བལ་ཚོང་གཉེར་མཁན་ལ་འཕྲིན་ཡིག་བཏང་ནས། ཕྱོགས་གཉིས་ཀྱིས་ཐད་གར་དུ་ལུག་བལ་གྱི་ཚོང་ལས་གཉེར་བའི་བསམ་ཚུལ་བཏོན། དུས་རབས་སྔོན་མ་ནས་བོད་ལྗོངས་ཞི་བས་བཅིངས་གྲོལ་གཏོང་བའི་བར་དུ། （སྤྱི་ལོ་༡༩༥༡）སྤོམ་མདའ་ཚང་ནི་བོད་ལྗོངས་ཀྱི་ཚོང་བདག་ཆེས་ཆེ་བ་ཡིན་ལ། ཁྱིམ་ཚང་དེར་རྟ་བོང་༢༠༠༠ ལྷག་ཡོད་པ་དང་། བོད་ལྗོངས་ཡོངས་ཀྱི་ལུག་བལ་དང་སྨན་རྫས་ཀྱི་ཚོང་ལས་སྒེར་སྡེམ་བྱས་ཡོད། སྤོམ་མདའ་ཚང་གི་རྟ་ཁལ་གྱི་སྐེར་བཏག་པའི་དྲིལ་བུ་དུས་རབས་ཕྱེད་ཙམ་རིང་དུ་ཇ་རྟའི་བགྲོད་ལམ་ནས་འཇགས་མ་མྱོང་། 
བོད་ལྗོངས་ཀྱི་དགོན་སྡེ་ཁག་ཏུའང་ཚོང་ལས་གཉེར་བའི་སྲོལ་རྒྱུན་ཡོད། དགོན་སྡེ་ཆེ་གྲས་ཁག་ལ་ཆེད་དུ་ཚོང་ལས་གཉེར་བའི་སྡེ་ཁག་ཡོད་དེ། དུས་རབས་༢༠ བའི་ལོ་རབས་༥༠ ཡར་སྔོན་དུ། བྱམས་པ་གླིང་དགོན་པར་དགོན་པ་གཞུང་དང་བླ་མ། དགོན་པའི་ནང་ཁུལ་གྱི་ཁམས་ཚན་སོ་སོ་བཅས་ལ་ཁྱོན་སྡོམ་ཚོང་ལས་སྡེ་ཁག་༩ ལྷག་ཡོད་པ་དང་། ཆེད་དུ་ཚོང་ལས་གཉེར་བའི་མི་སྣ་༤༩ ། ཚོང་ལས་མ་དངུལ་རྡཱ་ཡང་ཁྲི་བརྒྱ་ཡན་ཡོད་ལ། ཉོ་ཚོང་བྱེད་པའི་ཚོང་རྫས་གཙོ་བོ་ཚྭ་དང་ཁྲོན་ཇ། ཁ་བཏགས། རས། བལ་བཟོས་ཐོན་རྫས། དེ་མིན་ད་དུང་ས་ཁུལ་ཆེད་ཐོན་དངོས་རྫས་སོགས་ཡོད། དེ་དག་ལས་མཚན་ཉིད་གྲྭ་ཚང་ལ་མ་དངུལ་རྡཱ་ཡང་ཁྲི་༡༠ ཡོད་པ་དང་། ཆེད་དུ་རྒྱ་གར་གྱི་ཚོང་རྫས་ཉོ་ཚོང་བྱེད་པ་རེད། ཚོང་ལས་གཉེར་ཡུལ་གཙོ་བོ་ཆབ་མདོ་དང་ལྷ་ས་ས་ཁུལ་ཡིན། ལོ་རེའི་ཚོང་ལས་ཡོང་འབབ་ཁྲོད་ནས་གྲྭ་ཚང་གིས་འགྲོ་སོང་སྤྱད་རྗེས། ད་དུང་རྡཱ་ཡང་སྟོང་གསུམ་བཞི་ཙམ་ལྷག་ཡོད། དེ་ལས་ང་ཚོས་དགོན་སྡེས་ཚོང་ལས་གཉེར་བའི་བྱ་འགུལ་སྔ་མོ་ནས་ཡོད་པ་མཐོང་ཐུབ། 
དགོན་སྡེས་ཚོང་ལས་གཉེར་བའི་བྱ་འགུལ་ནི་དགོན་པའི་དཔལ་འབྱོར་ལས་དོན་ཁྲོད་ཀྱི་གྲུབ་ཆ་གཅིག་རིང་ཡིན། དེ་མིན་དགོན་པས་ད་དུང་ཞིང་འབྲོག་ལས་རིགས་དང་ཐོན་ལས་གཞན་པའང་གཉེར། ལོ་རབས་༥༠ པའི་ཡར་སྔོན་དུ། བོད་ལྗོངས་ཀྱི་དགོན་སྡེ་ཁག་སོ་སོའི་དཔལ་འབྱོར་སྟོབས་ཤུགས་ཧ་ཅང་ཆེ། དགོན་སྡེ་ཆེ་ཆུང་ཁག་༢༦༧༠ ལྷག་ཡོད་པ་ཡིས། བོད་ལྗོངས་ཀྱི་མི་གྲངས་སྤྱིའི་བརྒྱ་ཆ་༡༠ ཡས་མས་ཟིན་པའི་གྲྭ་བཙུན་ཁྲི་༡༢ དགོན་སྡེར་གནས་ཡོད། དགོན་པའི་དཔལ་འབྱོར་གྱིས་བོད་ལྗོངས་སྤྱི་ཚོགས་དཔལ་འབྱོར་ཁྲོད་དུ་གོ་གནས་གལ་ཆེན་བཟུང་ཡོད། སྦྱིན་གཏོང་ལྟ་བའི་འཇིག་རྟེན་དཔལ་འབྱོར་སྣ་རྐྱང་ཙམ་མ་ཡིན་པར། དེ་ཡང་རང་སྐྱ་ཐུབ་པའི་མ་ལག་ཆ་ཚང་ཞིག་ཏུ་གྲུབ་ནས། འཇིག་རྟེན་གྱི་དཔལ་འབྱོར་ལས་དོན་ཁྲོད་ཞུགས་ཡོད། ཚོང་ལས་བྱ་འགུལ་དུ་ཞུགས་པ་ནི། དགོན་པའི་མ་དངུལ་ཤུགས་ཆེར་འགྱུར་བའི་དགོས་མཁོ་གཙོ་བོ་ཞིག་ཡིན། ད་དུང་གཞི་རྒྱ་ཆེ་ཤོས་ཀྱི་དགོན་སྡེ་ཁག་གིས་ཚོང་ལས་གཉེར་བར་སྒེར་སྡེམ་གྱི་རྣམ་པའང་ངེས་ཅན་ལྡན་ཡོད་པས། དངོས་རྫས་གཙོ་བོ་འགའ་རེ་ཆེད་ཚོང་བྱེད་བཞིན་ཡོད། 
 
སྤྱི་ཚོགས་འཕེལ་རྒྱས་ཀྱི་གོམ་འགྲོས་དང་བསྟུན་ནས། བོད་ལྗོངས་སུ་དམངས་གཙོའི་བཅོས་བསྒྱུར་ལག་བསྟར་བྱས་རྗེས། དགོན་པ་ཁག་གིས་བཀས་བཀོད་རྒྱུད་འཛིན་གྱི་སྒེར་དབང་སྤྱད་ནས་ཞིང་ས་དང་ཕྱུགས་ལས་འབོར་ཆེན་བདག་དབང་བྱེད་པ་དང་། ཞིང་འབྲོག་མང་ཚོགས་ལ་ཁྲལ་འཇོག་མངག་གཏོང་བྱེད་པ། སྐྱེད་ལྕིའི་བུ་ལོན་གཏོང་བའི་དུས་རིམ་དང་རིང་དུ་གྱེས། སྤྱི་ཚོགས་འཕེལ་རྒྱས་ཀྱི་དགོས་མཁོའི་དབང་གིས་དགོན་སྡེ་ཁག་རང་བཞིན་དུ་རང་ཁ་རང་གསོའི་ལམ་དུ་ཞུགས། བཀྲ་ཤིས་ལྷུན་པོ་དགོན་པས་གསར་དུ་བཙུགས་པའི་གངས་ཅན་ཀུང་སི་ཡིས། དེང་རབས་ཚོང་ལས་གཉེར་འགོ་བརྩམས་ཏེ། དགོན་པས་རང་ཁ་རང་གསོ་བྱེད་པའི་བགྲོད་ལམ་སྙེག་པས། དུས་སྐབས་དེར་མི་གང་མང་ལ་ངོ་མཚར་སྐྱེ་རུ་བཅུག མིག་སྔར་དགོན་པ་དེར་མ་དངུལ་སྒོར་ཁྲི་སྟོང་ལྷག་ཡོད། ནམ་རྒྱུན་འཚོ་བའི་ཁྲོད་དུ། དགོན་སྡེ་ཁག་ཚོང་ལས་བྱ་འགུལ་དུ་ཞུགས་པ་ནི་ཆེས་སྤྱིར་བཏང་གི་གནས་ཚུལ་ཞིག་ཏུ་གྲུབ་ཡོད། བོད་བརྒྱུད་ནང་བསྟན་དགོན་སྡེ་ཁག་གིས་རང་ཁ་གསོ་བའི་གནད་དོན་ཐད་ལ་པཎ་ཆེན་སྐུ་ཕྲེང་བཅུ་བ་མཆོག་གིས་ཐུགས་དགོངས་ཆེན་པོ་གནང་ཡོད།  ༡༩༨༧ ལོར། ཁོང་གིས་བཀྲ་ཤིས་ལྷུན་པོ་དགོན་པས་སྤྱི་ཚོགས་རིང་ལུགས་ཀྱི་ཆ་རྐྱེན་འོག་ཏུ་དགོན་པ་དོ་དམ་བྱེད་པའི་ཁྱད་ཆོས་སྤྱི་སྡོམ་མཛད་དེ། དགོན་སྡེས་རང་ཁ་རང་གསོའི་ལམ་ལུགས་ཀྱིས་དགོན་པའི་ཞིང་ལས་དང་ནགས་ལས། འབྲོག་ལས། ཚོང་ལས་གཞོན་པའི་བྱ་འགུལ་སོགས་འཕེལ་རྒྱས་གཏོང་ཐུབ་པ་དང་། དགོན་པའི་དཔལ་འབྱོར་ཡོང་འབབ་ཚད་ངེས་ཅན་ཞིག་ལ་གོང་འཕེལ་བཏང་ཐུབ་པས། རྒྱལ་ཁབ་དང་མང་ཚོགས་ཀྱི་འགན་ཁུར་ཇེ་ཡང་དུ་གཏོང་བ་དང་། སྤྱི་ཚོགས་ལ་བྱས་རྗེས་གལ་ཆེན་འཇོག་ཐུབ་པ་སོགས་ལ་གདེང་འཇོག་ཆེན་པོ་གནང་། དགོན་པས་རང་ཁ་རང་གསོ་བྱེད་པར། ཐོག་མར་དཔལ་འབྱོར་རྨང་གཞི་ངེས་ཅན་ལྡན་དགོས་པ་དང་། ཆ་རྐྱེན་དེ་འཛོམས་རྗེས་ད་གཟོད་དགོས་ངེས་ཀྱི་ཚོང་ལས་བྱ་འགུལ་གཉེར་ཐུབ། བོད་ལྗོངས་ནས། བོད་བརྒྱུད་ནང་བསྟན་དགོན་སྡེ་ཁག་གི་དཔལ་འབྱོར་འཕེལ་རྒྱས་ཕྱིན་པ་ཡིས། རང་ཁ་རང་གསོའི་གནད་དོན་ཐག་གཅོད་བྱེད་ཐུབ་པ་མ་ཟད། དུས་མཚུངས་སུ་ད་དུང་ས་ཁུལ་ངེས་ཅན་གྱི་ཞིང་འབྲོག་མང་ཚོགས་ཀྱི་དཔལ་འབྱོར་འཕེལ་རྒྱས་འགྲོ་བར་མཛུབ་སྟོན་ལེགས་པོའང་བྱེད། དཔེར་ན་སེ་ར་དགོན་པའི་སྤྱི་ལོ་༡༩༩༢ ལོར་སྤྱིའི་ཡོང་འབབ་སྒོར་ཁྲི་༨༦ རག་ཡོད་པ་དང་། དེ་དག་ལས་སྦྱིན་གཏོང་ཡོང་འབབ་སྒོར་ཁྲི་༤༠ ཡས་མས་དང་། རླངས་འཁོར་སྐྱེལ་འདྲེན་ཡོང་འབབ་སྒོར་༥༢༡༡ ། སིལ་ཏོག་ར་བའི་ཡོང་འབབ་སྒོར་༡༢༡༡༨༨ ། ཚོང་ཁང་གི་ཡོང་འབབ་སྒོར་ ༢༥༠༠༠ ། ཟ་ཁང་གི་ཡོང་འབབ་སྒོར་༣༤༠༠༠ ། འབྲོག་ལས་ཡོང་འབབ་སྒོར་༩༩༡༡ ། དགོན་པའི་འཛིན་བྱང་དང་པར་ལེན་ཡོང་འབབ་སྒོར་༥༤༤༤༥ ། འཚེམ་བཟོའི་ཡོང་འབབ་སྒོར་༦༠༠༠ ། གཞན་པའི་ཡོང་འབབ་སྣ་ཚོགས་སྒོར་༤༥༧༠༢ བཅས་ཐོབ་ཡོད། ཚོང་ལས་སྣ་ཚོགས་གཉེར་བའི་ཡོང་འབབ་ཀྱིས་སྤྱིའི་ཡོང་འབབ་ལས་ཕྱེད་ཙམ་ཟིན་ཡོད། ཡང་དཔེར་ན། ཆབ་མདོ་བྱམས་པ་གླིང་དུ་ད་ལྟ་ལས་སྣོན་བཟོ་གྲྭ་གསུམ་ཡོད། དེ་དག་ནི་འབྲི་རིགས་ལས་སྣོན་བཟོ་གྲྭ་གཉིས་དང་། ཤིང་ཆ་ལས་སྣོན་བཟོ་གྲྭ་གཅིག་བཅས་ཡོད། ཚོང་ཁང་གཉིས་ཡོད་པ་ཡིས་ཆོས་ལུགས་བྱ་འགུལ་ཁྲོད་དང་རྒྱུན་ལྡན་འཚོ་བའི་ཁྲོད་ཀྱི་དགོས་མཁོའི་ཅ་ལག་ཕྱིར་ཚོང་བྱེད་བཞིན་ཡོད། དཔེར་ན། སྐུ་འདྲ་དང་མཆོད་མར། སྤོས། ཡང་ལ་སོགས་ཚོང་གཉེར་བྱེད་པ་དང་། དགོན་པས་གྲྭ་བ་མི་༨ མངག་ནས་ཚོང་གཉེར་དོ་དམ་འགན་ལེན་བྱས་ཡོད། ཏུང་ཧྥེང་རྟགས་ཅན་གྱི་ཟོག་འདྲེན་རླངས་འཁོར་༦ ཡོད་པ་ཡིས། ཆེད་དུ་སྐྱེལ་འདྲེན་ལས་རིགས་གཉེར་བཞིན་ཡོད། དེ་མིན་ད་དུང་སིལ་ཏོག་ར་བ་སོགས་ཀྱང་ཡོད། གཞན་ཡང་ལྷོ་ཁའི་སྨིན་གྲོལ་གླིང་དགོན་པས་ཉེ་ལམ་སྒོར་ཁྲི་གཅིག་ལྷག་བཏང་ནས་ཚོང་ཁང་ཆུང་ཆུང་ཞིག་བཙུགས་ཡོད་ལ། ཚོང་ཁང་དེས་ཉིན་རེར་ཡོང་འབབ་སྒོར་༡༦༠ ལྷག་ལོན་བཞིན་ཡོད་པས། རི་ལུང་ས་དཀྱོགས་སུ་གནས་པའི་དགོན་སྡེ་ཆུང་ཆུང་ཞིག་ལ་མཚོན་ན་དེ་ནི་ཡོང་སྒོ་བཟང་པོ་ཞིག་ཡིན་པ་རེད། རང་མགོ་རང་ཐོན་བྱས་པར་བརྟེན་ནས་ཚོང་འབྲེལ་ལམ་ཐིག་འཛུགས་རྒྱུ་ནི། དགོན་པའི་དཔལ་འབྱོར་ཡོང་འབབ་ཇེ་མཐོར་གཏོང་བའི་ཐབས་ལམ་གཙོ་བོར་གྱུར་ཡོད། བསམ་ཡས་དགོན་པས་ད་དུང་ཁེ་ལས་སྡེ་ཁག་བཙུགས་ཏེ། རླངས་འཁོར་སྐྱེལ་འདྲེན་དང་གྲུ་གཏོང་ལས་དོན་སོགས་གཉེར་བཞིན་ཡོད། སྤྱིར་བཏང་གི་དགོན་སྡེ་ཆུང་ཆུང་ཞིག་ལ་མཚོན་ན། གྲྭ་བ་ཚོས་ཚོང་ཟོག་བཙོང་ས་ཕྱེ་བ་ནི་ཆེས་སྤྱིར་བཏང་གི་སྣང་ཚུལ་ཞིག་ཏུ་གྲུབ་ཡོད། རྩྭ་ཐང་སྟེང་ནས་མཉམ་འབྲེལ་སྤྲོ་ཚོགས་སོགས་སྤེལ་བའི་སྐབས་སུ། ང་ཚོས་ས་དེའི་ཚོང་ལས་གཉེར་མཁན་གྱི་མི་ཚོགས་ཁྲོད་དུ་གྲྭ་ལྭ་དམར་པོ་གྱོན་པའི་བཙུན་པ་དག་གིས་ཁུ་ཁོལ་ཁུ་ནག་དང་ཝུ་སིབ་ཁུ་ནག སྟོབས་རྒྱས་སོགས་བསུལ་ཁུའི་རིགས་དང་། སིལ་སྦྲང་། སྟབས་ཐུག དམ་ཟས། འབྲས་སྦྲང་། བ་སྦྲང་། སྲ་གཟུགས་སྲན་ཁུ། ཀུབ་འབྲུ་སོགས་ཟས་རིགས་ཐོན་རྫས་ཚོང་གཉེར་བྱེད་པ་མཐོང་ཐུབ། 
ད་ལྟ། བོད་བརྒྱུད་ནང་བསྟན་ལ་དད་པའི་མང་ཚོགས་ཀྱི་སེམས་ནང་གི་དག་པའི་ཞིང་ཁམས་ཏེ་དགོན་སྡེ་ནི། ཤེས་མེད་ཚོར་མེད་དུ་རྙོག་འཛིང་གི་ཚོང་གཉེར་ལས་དོན་ཁྲོད་དུ་འཐུམ་བཞིན་ཡོད་ལ། དགོན་པས་ཁེ་ལས་གཉེར་བ་དང་། བླ་མས་སྤྱི་གཉེར་བའི་ལས་འགན་སྒྲུབ་པ། གྲྭ་བས་སྐད་རིགས་གཞན་པ་སྤྱངས་ནས་ཡུལ་སྐོར་མཛུབ་སྟོན་བྱེད་པ་སོགས་ནི། བོད་ལྗོངས་ཀྱི་དགོན་སྡེ་ཁག་ཏུ་ཆེས་རྒྱུག་ཆེ་བའི་སྣང་ཚུལ་ཞིག་ཏུ་གྲུབ་ཡོད། 
སྦྱིན་པ་གཏོང་བ་ནི་དངོས་པོ་དང་བསམ་བློ་ཕན་ཚུན་བརྗེ་རེས་བྱེད་པ་ཞིག་ཡིན། 
སྦྱིན་པ་གཏོང་བ་ནི་ཕན་ཚུན་བརྗེ་རེས་བྱེད་པའི་སྣང་ཚུལ་ཞིག་ཏུ་དངོས་འཛིན་བྱས་ཆོག དེ་ནི་དངོས་པོ་དང་བསམ་བློ་བརྗེ་རེས་བྱེད་པ་ཞིག་རེད། 
དད་སེམས་རྣམ་དག་ཅན་གྱི་སྐྱེ་འགྲོ་ཕོ་མོ་དགོན་སྡེར་ཕྱིན་ནས་མཇལ་སྐོར་བྱེད་སྐབས། དགོན་པར་སྒོར་མོ་དང་དངོས་རྫས་འབུལ་བ་དང་། དེ་ནི་རང་ཉིད་ཀྱི་ཚོགས་བསག་པའི་ཐབས་ལམ་ཞིག་ཡིན་པར་འདོད་པ་རེད། སྦྱིན་པ་གཏོང་བ་ཇི་འདྲ་མང་ན་ཚོགས་བསག་དེ་འདྲ་ཆེ་བར་འདོད་པ་དང་། ཁོ་ཚོས་དངོས་རྫས་མཆོད་འབུལ་བྱས་པ་ཡིས་རང་ཉིད་ཀྱི་སེམས་ལ་བདེ་བ་བསྐྲུན་པ་མ་ཟད། སྦྱིན་གཏོང་བྱེད་པའི་ཐབས་ལ་བརྟེན་ནས་དགེ་བ་སྒྲུབ་པ་རེད། སྐྱེས་བ་རྗེས་མར་ལས་བཟང་པོ་བསག་པའི་ཐད་ནས་བཤད་ན། ད་ལྟའི་ལས་འདིར་རྒྱུ་རྫས་སྦྱིན་གཏོང་གང་མང་བྱས་ཚེ་སྐྱེས་བ་རྗེས་མར་ལས་བཟང་པོ་ལེན་ཐུབ། དེ་ལས་ང་ཚོས་སྦྱིན་གཏོང་མཁན་གྱི་སེམས་སུ་སྨོན་འདུན་ཆེན་པོ་བཅངས་ཡོད་པ་མཐོང་ཐུབ། འོན་ཀྱང་སྦྱིན་པ་གཏོང་སྐབས་སེམས་རྣམ་དག་ཡིན་པ་ཆེས་གལ་ཆེ། སྦྱིན་པ་གཏོང་བའི་མང་ཉུང་དང་ཚོགས་བསག་ཟབ་ཚད་ལ་འབྲེལ་བ་ཡོད་ནའང་། དེ་ནི་སྦྱིན་གཏོང་མཁན་རང་ཉིད་ཀྱི་འདོད་ཚུལ་ཞིག་རེད། སྦྱིན་པ་གཏོང་བ་ཡིས་རང་སེམས་ནམ་ཡང་བདེ་རུ་འགོད་ཐུབ་ལ། དགོན་པས་མཆོད་འབུལ་དངོས་རྫས་ལེན་པ་ནི། སྦྱིན་བདག་དང་དགོན་སྡེ་ཕྱོགས་གཉིས་ལ་དགེ་མཚན་བསྐྲུན་པའི་ལས་ཞིག་ཡིན། 
སྦྱིན་པ་གཏོང་བ་ནི་ནམ་ཡང་དགོན་སྡེའི་ཡོང་འབབ་ཆེས་གཙོ་བོ་ཞིག་ཡིན། ད་ལྟའི་བར་དུ་བོད་ལྗོངས་ཀྱི་དགོན་སྡེ་ཆེན་པོ་ཁག་སོ་སོར་སྦྱིན་པ་བཏང་ནས་ཐོབ་པའི་ཡོང་འབབ་ཀྱིས་བསྡུར་ཚད་ངེས་ཅན་བཟུང་ཡོད། དཔེར་ན་གོང་དུ་བསྟན་པ་ལྟར་སེ་ར་དགོན་པའི་ལོ་གཅིག་གི་ཡོང་འབབ་ཀྱི་ཕྱེད་ག་སྤྱིན་པ་བཏང་བ་ལས་ཐོབ་པ་ཡིན། གཞན་ཡང་སྤྱི་ལོ་༡༩༩༨ ལོར་བརྟག་དཔྱད་བྱས་པའི་དཔྱད་འབྲས་ཤིག་གི་ཁྲོད་དུ་མངོན་པ་ལྟར་ན། ལོ་དེར་ལྷ་སའི་དགོན་སྡེ་ཁག་སོ་སོའི་བཙུན་པ་རེའི་སྦྱིན་པ་ལས་ཐོབ་པའི་ཆ་སྙོམས་ཡོང་འབབ་སྒོར་༡༠༠༠—༡༣༠༠ རེ་ཡིན། སྦྱིན་པ་གཏོང་བའི་མང་ཉུང་ནི་སྦྱིན་བདག་གི་དཔལ་འབྱོར་ཆ་རྐྱེན་དང་འབྲེལ་བ་ངེས་ཅན་ཡོད། དཔལ་འབྱོར་འཕེལ་རྒྱས་བྱུང་བ་དང་ཞིང་འབྲོག་མང་ཚོགས་ཀྱི་དཔལ་འབྱོར་ཆ་རྐྱེན་ལེགས་བསྒྱུར་བྱུང་བ་དང་བསྟུན་ནས། དགོན་པའི་སྦྱིན་གཏོང་ཡོང་འབབ་ཀྱང་ཇེ་མང་དུ་འགྲོ་སྲིད། དེའི་རྒྱུ་མཚན་ནི་བོད་ལྗོངས་ནས་སྦྱིན་པ་གཏོང་བ་ནི་ཆེས་སྤྱིར་བཏང་གི་ཁྱིམ་ཚང་དང་མི་སྒེར་གྱི་བྱ་ལས་ཞིག་ཡིན། ལྷ་སའི་གཞས་སྡོད་ཁྱིམ་ཚང་༤༥ ལ་བརྟག་དཔྱད་བྱས་པར་གཞིགས་ན། སྤྱི་ལོ་༡༩༩༤ ལོར་སྦྱིན་པ་གཏོང་མཁན་གྱི་ཁྱིམ་ཚང་༣༧ ཡོད་པ་དང་། ལོ་དེར་དངུལ་སྒོར་དང་དངོས་རྫས་སྦྱིན་པ་བཏང་བ་ཁྱོན་སྡོམ་སྒོར་༣༣༢༩༢ ཡིན་ལ། ཁྱིམ་ཚང་གཅིག་གི་སྤྱིའི་འགྲོ་སོང་གི་བརྒྱ་ཆ་༥．༢༦ ཟིན་ཡོད། དེ་དག་ལས་དགོན་སྡེ་དང་བཙུན་པར་སྒོར་༣༡༡༢༢ དང་། སྐོར་ལམ་གྱི་སློང་མོ་བར་སྒོར་༢༡༧༠ བཅས་སྦྱིན་གཏོང་བྱས་ཡོད། དངོས་པོ་དང་བསམ་བློ་བརྗེ་རེས་བྱེད་པའི་རྣམ་པའི་ཁྲོད་དུ། དགོན་སྡེ་ནི་དད་ལྡན་མང་ཚོགས་རེ་ལྟོས་བཅོལ་ས་གཅིག་པུ་ཡིན། བཙུན་པ་ནི་སངས་རྒྱས་དང་ཆེས་ཐག་ཉེ་བའི་མི་ཡིན་པའི་ཆ་ནས། རང་བཞིན་གྱིས་སྦྱིན་པ་གཏོང་ཡུལ་དུ་གྱུར་བ་རེད།