༄༅ ། ། གཞིས་ཀ་འཛིན་སྐྱོང་བྱེད་སྟངས།
གཞུང་གཞིས་ནི་བོད་ས་གནས་སྲིད་གཞུང་གིས་ཐད་ཀར་འཛིན་སྐྱོང་བྱེད་པའི་གཞིས་ཀ་ཡིན་ཞིང་། གཞུང་གཞིས་འཛིན་སྐྱོང་བྱེད་སྟངས་ནི།
(གཅིག) གཞུང་གཞིས་ཆེ་ཁག་ལ་གཞིས་སྡོད་བཏང་སྟེ་སྲིད་གཞུང་གིས་ཐད་ཀར་བདག་གཉེར་བྱེད་ཀྱི་ཡོད།
(གཉིས།) གཞུང་གཞིས་འབྲིང་གྲས་དང་གཞིས་ལག་ཁག མཐའ་ཁུལ་དུ་གནས་པའི་གཞིས་ཀ་སྤྱིར་སྐུ་དྲག་དཀྱུས་མ་དང་། དགོན་སྡེ། སྲིད་གཞུང་གི་དཔོན་རིགས་ཁག་ལ་བོགས་མར་བཏང་ཐོག་བོགས་མ་ལེན་མཁན་གྱིས་སྲིད་གཞུང་ལ་ས་བོགས་འབྲུ་ཁལ་གཅིག་འཇལ་བས་འཐུས།
(གསུམ།) གཞུང་གཞིས་ཁག་གཅིག་ནི་སྲིད་གཞུང་གིས་མཐོ་རིམ་སྐུ་དྲག་རྣམས་ལ་ཕོགས་གཞིས་སུ་སྤྲད་དེ་སྐུ་དྲག་དེ་རང་གིས་བདག་སྐྱོང་བྱེད་པ་ཡིན།
(བཞི) སྐུ་དྲག་དང་དགོན་སྡེ་ཁག་ལ་གནང་བའི་གཞིས་ཀའི་ཁྲལ་ཞིང་གི་ཁོངས་ནས་དམག་རྐང་ས་ཞིང་དང་། ས་ཚིགས་སོ་སོའི་རྟ་ཁལ་འུ་ལག་དང་ས་རིམ་དོད་སྐྱེལ་གྱི་ཁྲལ་ཞིང་ཆེད་བཙུགས་ཁྲལ་དུད་ཀྱིས་བདག་གཉེར་བྱེད་པ་ཕུད།  དེ་བྱིངས་ཁྲལ་ཞིང་སྐུ་དྲག་དང་དགོན་སྡེ་ཁག་སོ་སོས་བདག་གཉེར་བྱས་ཏེ་སྲིད་གཞུང་ལ་ཁྲལ་རིགས་ངེས་གཏན་ཞིག་འབུལ་སྒྲུབ་ཞུས་པས་འཐུས། སྤྱིར་དགོན་པས་བདག་གཉེར་བྱེད་པའི་གཞིས་ཀ་མཆོད་གཞིས་ཞེས་སྣང་ཡང་བྱེ་བྲག་ཏུ་དགོན་པས་ཐད་ཀར་བདག་གཉེར་བྱས་ཆོག་པའི་གཞིས་ཀ་དང་ས་གནས་སྲིད་གཞུང་ནས་བོགས་མར་བླངས་པའི་གཞིས་ཀ་རིགས་གཉིས་ཡོད་པ་དང་། དགོན་པས་ད་དུང་བཙན་བཟུང་དང་གཏའ་མར་བླངས་པའི་ཁ་འཐོར་དུ་གནས་པའི་ས་ཞིང་མང་པོ་ཡོད་པ་རྣམས་ཡོངས་རྫོགས་སྤྱི་སོ་ལས་ཁུངས་ཀྱིས་བདག་གཉེར་བྱེད་ཀྱི་ཡོད། བདག་གཉེར་བྱེད་སྟངས་ནི།
1.གཞིས་ཀ་ཆེ་ཁག་ལ་དགོན་པའི་སྤྱི་སོས་གཉེར་པ་བཏང་སྟེ་ཐད་ཀར་བདག་གཉེར་བྱེད་ཅིང་། སྤྱི་སོ་ནི་ལོ་བཅུ་སྐོར་རེར་བསྐོ་གཞག་དང་། གཉེར་པ་ནི་ལོ་གསུམ་རེར་བརྗེ་བ་ཡིན།
གཞིས་ཀ་འབྲིང་གྲས་དང་གཞིས་ལག་ཁག་ལ་དགོན་པས་གཉེར་པའམ་འབྲིང་རིམ་བཙུན་པ་མངགས་ཏེ་བདག་གཉེར་བྱས་ཐོག ཁོ་ཚོ་དུས་བཀག་གིས་བརྗེ་ལེན་བྱེད་ཀྱི་ཡོད།
དགོན་པས་བདག་ཏུ་བཟུང་བའི་གཞིས་ཀ་དང་ས་ཁུལ་དེ་ཚོ་གལ་ཏེ་རྫོང་གཅིག་གམ་ཡང་ན་གཞིས་ཀ་འགའ་ཤས་མཉམ་དུ་ཡུག་གཅིག་ཏུ་འབྲེལ་ཡོད་ན་དགོན་པས་མཐོ་རིམ་བཙུན་པའམ་དགོན་པའི་ལས་སྣེ་གང་རུང་ཞིག་གཞིས་སྡོད་དམ་རྫོང་དཔོན་དུ་བསྐོས་ནས་ཐད་ཀར་བདག་གཉེར་བྱེད་ཀྱི་ཡོད།
2.གཞིས་ལག་དང་མཐའ་ཁུལ་གྱི་གཞིས་ཀ    དེ་བཞིན་ཁ་འཐོར་དུ་གནས་པའི་ས་ཞིང་དེ་དག་མངའ་ཚབ་ཚོར་བོགས་མར་གཏོང་བ་དང་། མངའ་ཚབ་ཀྱིས་དུས་བཀག་ཐོག་བཅད་གྲངས་གཞིར་བཞག་གིས་དགོན་པར་ས་བོགས་འཇལ་སྒྲུབ་དང་བོཊ་གཏོང་དུས་བཀག་གཙང་མཚམས་དགོན་པས་ས་ཞིང་ཡར་བསྡུ་བ་ཡིན། དགོན་གཞིས་ཀྱི་ས་བོགས་དེ་སྲིད་གཞུང་གི་ས་བོགས་ལས་མཐོ་བ་ཡོད་ཅིང་། ས་ཞིང་བོགས་མར་ལེན་སྐབས་གན་རྒྱ་འཇོག་དགོས་ཏེ། གཤམ་དུ་གདོང་དཀར་རྫོང་གི་ཁྲལ་པ་ཆེན་པོ་བཀྲ་ཤིས་ཀྱིས་སྐྱོར་མོ་ལུང་དགོན་པའི་གྲོང་ཆུང་གཞིས་ཀ་བོགས་མར་བླངས་པའི་གན་རྒྱར་གཟིགས་དང་།
གན་རྒྱ་འཇོག་མི་བཀྲ་ཤིས་ནས། ད་ལམ་སྐྱོར་མོ་ལུང་དགོན་པའི་གྲོང་ཆུང་གཞིས་ཀའི་སོན་འགྲོ་འབྲུ་ཁལ་སུམ་བརྒྱ་ལྔ་བཅུ་ཡི་ཁྱོན་ས་ཞིང་ཆེ་ཆུང་ཁག་བརྒྱད་ཅུ་གྱ་གསུམ་དང་། མི་སེར་ཐེམ་དུད་བདུན། གཞིས་ཀའི་རྒྱུ་དངོས་ཡོད་ཚད་བཅས་རྩིས་ལེན་ཞུས་ཐོག ལོ་རེ་ས་བོགས་འབྲུ་ཁལ་བརྒྱད་བརྒྱ་ཉི་ཤུ་རྩ་ལྔ་རེ་ཆད་འགྱངས་མེད་པར་འབུལ་ལམ་ཞུ་རྒྱུའི་ཚིག་ཁྲུན་གཙང་ཆོད་ཟིན་པ་འདི་དོན་ལས་མི་འགོང་ཞིང་། གལ་སྲིད་འགལ་གཡོའི་རིགས་ཤར་ཚེ་དགོན་ཕྱོགས་ནས་གཞིས་ཀ་རྩིས་བཞེས་གནང་རྒྱུ་དང་། གན་དོན་འདི་བཞིན་ལོ་དྲུག་དུས་བཀག་བཅད་ཐོག་དེའི་རིང་དགོན་གཉིས་ཀྱི་རྒྱུ་དངོས་དང་མི་སེར་རྣམས་བཀྲ་ཤིས་ཀྱིས་བཀོལ་སྤྱོད་བདག་གཉེར་བྱེད་རྒྱུ་ལས་དགོན་པས་ཐེ་ཇུས་མི་ཆོག
    གན་རྒྱ་འཇོག་མི། བཀྲ་ཤིས།
 ཁག་ཐེག་འགན་ལེས་ཞུ་མི། དགྲ་འདུལ།
 
གོང་གསལ་བོགས་གཞིས་ཀྱི་གན་རྒྱ་ལས་བོགས་གཞིས་ལེན་མཁན་གྱིས་ས་ཞིང་ཙམ་མ་ཟད། གཞིས་ཀའི་རྒྱུ་དངོས་སྤྱི་དང་མི་སེར་བཅས་ཚང་མ་བོགས་མར་ལེན་པ་དེ་ཐོག་ནང་ཞིང་བྲན་ལམ་ལུགས་ནང་ས་ཞིང་བོགས་མར་ལེན་པའི་ཁྱད་ཆོས་ཤིག་མཐོང་ཐུབ།
 བོད་ཀྱི་ལོ་རྒྱུས་འཕེལ་རིམ་ནང་བལྟས་ན་བོད་ཀྱི་མཐའ་ཁུལ་དང་། ཆབ་མདོ་ཁུལ་གྱི་ས་ཞིང་རྣམས་ཁ་འཐོར་དུ་གནས་གཤིས་ཞིང་བྲན་བདག་པོས་གཅིག་གྱུར་གྱི་འཛིན་སྐྱོང་བྱེད་སྟབས་མི་བདེ་བས་ས་ཞིང་བོགས་མར་བཏང་ནས་བོགས་ཐོབ་ལེན་པའི་བྱ་ཐབས་སྤྱོད་པ་ཅུང་མང་ཞིང་། འཕེལ་ཕྱོགས་ཀྱི་རྣམ་པའི་ཐོག་ནས་བལྟས་ཀྱང་བྱ་ཐབས་དེ་རིགས་མི་མཐུད་ཇེ་མང་དུ་འགྲོ་བཞིན་མཆིས། ༡༩༥༥ལོའི་བརྟག་དཔྱད་ཡིག་ཆར་གཞིགས་ན། བཀྲས་ལྷུན་བླ་བྲང་གིས་ལུང་ཁུག་དང་ཁ་འཐོར་དུ་གནས་པའི་ས་ཞིང་དང་གཞིས་ལག་མངའ་ཚབ་དང་ཞིང་བྲན་ལ་བོགས་མར་བཏང་སྟེ་ལོ་ལྟར་ཁྱོན་བོགས་འབྲུ་ཁལ་སུམ་ཁྲི་བཞི་བརྒྱ་སུམ་ཅུ་བསྡུ་བ་དེས་ཧ་ལམ་བཀྲས་ལྷུན་བླ་བྲང་གིས་ཐད་ཀར་འཛིན་སྐྱོང་བྱེད་པའི་ས་ཞིང་སྤྱིའི་འབྲུ་འབབ་ཀྱི་བརྒྱ་ཆའི་བཞི་བཅུ་ཡས་མང་ཟིན་ཡོད། བོགས་མར་བཏང་བའི་ས་ཞིང་ཆུང་ཙག་གི་ས་བོགས་འཇལ་ཕྱོགས་ཐད་གྲངས་ཚད་ངེས་གཏན་དང་གྲངས་ཚད་ངེས་མེད་རིགས་གཉིས་སུ་དབྱེ་ཡོད། 
     (1)གྲངས་ཚད་ངེས་གཏན་གྱི་ས་བོགས་ནི་སྤྱིར་ན་སོན་ཁལ་རེའི་སར་ལོ་འཁོར་ས་བོགས་ཁལ་གཉིས་ནས་གསུམ་བར་འཇལ་དགོས། ལོ་ཆུ་སྙོམས་སྐབས་དེས་སྤྱིའི་ཐོན་འབོར་གྱི་བརྒྱ་ཆའི་བཞི་བཅུ་ནས་ལྔ་བཅུའི་བར་ཟིན། གྲངས་ཚད་ངེས་གཏན་གྱི་ས་བོགས་འཁྲི་བའི་བོགས་ཞིང་ལ་ཟུར་དུ་གན་རྒྱ་འཇོག་མ་དགོས་པར་མངའ་བདག་གི་ས་ཞིང་ཐོ་གཞུང་དུ་བཀོད་ན་འཐུས། བོགས་ལེན་མཁན་གྱིས་ས་བོགས་འཇལ་སྒྲུབ་ཐུབ་ཕྱིན་ས་ཞིང་དེ་རིགས་རྒྱུན་འཇགས་སུ་འདེབས་ཆོག།
(2)གྲངས་ཚད་ངེས་མེད་ཀྱི་ས་བོགས། དཔེར་ན། བོགས་ཤས་ནི་མངའ་བདག་དང་མངའ་ཚབ་ཀྱིས་ས་ཞིང་བོགས་མར་གཏོང་སྟངས་ཤིག་ཡིན་པ་མ་ཟད། ཁྲལ་དུད་ཀྱིས་ཀྱང་གཞན་ལ་བོགས་ཞིང་གཏོང་སྐབས་བོགས་ཤས་གཏོང་བ་མང་། བོགས་ཤས་ལེན་མཁན་མང་ཆེ་བ་དུད་ཆུང་ཡིན་པ་དང་། བོགས་ཤས་གཏོང་ལེན་བྱེད་སྐབས་ཕྱོགས་གཉིས་ཀས་གན་རྒྱ་འདྲ་གཉིས་སུ་བཞག་སྟེ་བོགས་ཡུན་དང་ས་བོགས་འཇལ་ཐབས་གཏན་འཁེལ་བཟོ་བ་དང་། བོགས་ཤས་ནི་ས་ཞིང་བོགས་མར་ལེན་མཁན་གྱིས་ཞིང་གཡོག་གཙང་ལེན་བྱས་ཏེ་སྟོན་བསྡུའི་སྐབས་བོགས་ཞིང་བརྔ་བསྡུའི་ཚེས་ཆ་གཏན་འཁེལ་བཟོས་རྗེས་བོགས་མ་གཏོང་མཁན་ལ་བརྡ་འཕྲིན་སྦྱར་མཐར་བོགས་བདག་ཕྱོགས་ནས་མི་བཏང་སྟེ་བཙས་མ་ཆོད་མཚམས་ཚར་མ་བགོ་བཤའ་སྟར་ཁ་ཁ་གཤག་རྒྱག་པས་དེ་ལ་ཚར་ཤས་ཞེས་བརྗོད། གཞན་ཞིག་ནི་བོགས་ཞིང་བརྔ་ཉིན་དང་དེ་རྗེས་གཡུལ་གཏོང་ཉིན་སོ་སོར་བོགས་བདག་ནས་གོང་བཞིན་མི་སྣ་མངགས་ཏེ་ཕྱི་ལོའི་སོན་རྩ་ཟུར་དུ་འཐེན་རྗེས་འབྲུ་འབབ་རྣམས་ཉིས་བགོས་རྒྱག་པས་དེ་ལ་གཙང་ཤས་ཟེར་བ་ཡིན།
 གཞིས་ཀ་བོགས་མར་ལེན་མཁན་གྱི་མངའ་བདག་གམ་མངའ་ཚབ་ཀྱིས་གཞིས་འབབ་ནས་བོགས་བདག་ལས་ས་བོགས་དང་དེ་མིན་གྱི་ཁྲལ་རིགས་བསྒྲུབས་རྗེས་ད་དུང་རང་ལ་ཡོང་འབབ་སྤྱིའི་བརྒྱ་ཆ་སུམ་ཅུ་ནས་བཞི་བཅུའི་བར་གྱི་ཁེ་བཟང་ཡོད། དཔེར་ན། སྣེ་གདོང་རྫོང་ཁོངས་ཁེ་གསུམ་གཞིས་ཀར་ལོ་རེར་ཡོང་འབབ་འབྲུ་ཁལ་དགུ་སྟོང་ཡས་མས་ཟིན་གྱི་ཡོད་པས་གཞིས་སྡོད་པས་གཞིས་བདག་ཟུར་ཁང་ལ་ལོ་རེར་འབྲུ་ཁལ་ལྔ་སྟོང་རེ་འཇལ་སྒྲུབ་ཞུས་རྗེས་དེ་འཕྲོས་འབྲུ་ཁལ་བཞི་སྟོང་ཙམ་རང་གི་ཟ་སྒོར་སྤྱོད་པ་ཡིན། སྟོད་ལུང་གདོང་དཀར་རྫོང་གི་ཁྲལ་དུད་ཆེ་གྲས་བསོད་ནམང་ཚེར་བརྟན་གྱིས་ལྷ་ཀླུའི་གཞིས་ལག་སོན་འགྲོ་འབྲུ་ཁལ་སུམ་བརྒྱའི་ས་རིས་བོགས་མར་བླངས་ཏེ་ལོ་རེ་ལྷ་ཀླུར་ས་བོགས་འབྲུ་ཁལ་ཆིག་སྟོང་ཙམ་འཇལ་དགོས་ཀྱང་། ལོ་རེའི་གཞིས་འབབ་འབྲུ་ཁལ་ཆིག་སྟོང་ལྔ་བརྒྱ་ཙམ་བསྡུ་ལེན་ཐུབ་ཀྱི་ཡོད་པ་ལྟ་བུའོ།།
 སྐུ་དྲག་ཁག་གི་གཞིས་ཀར་སྒེར་གཞིས་ཞེས་ཟེར་ཞིང་། དེའི་ནང་སྒེར་གྱི་ཕ་གཞིས་དང་། གནས་སྐབས་ཐབ་རྟེན་དུ་བྱུང་བའི་གཞིས་ཀ ཕོགས་གཞིས་བཅས་དང་། སྐུ་དྲག་གཞན་གྱི་ལག་ནས་བོགས་མར་བླངས་པའི་གཞིས་ཀ་སོགས་འདུས། བོད་ཀྱི་ཞིང་བྲན་ལམ་ལུགས་འོག་སྤྱིར་ན་སྒེར་པ་སྐུ་དྲག་ཆུང་གྲས་ཀྱིས་ཆེ་ཁག་གི་ས་ནས་གཞིས་ཀ་བོགས་མར་ལེན་པ་མང་ཡང་རེ་འགར་སྐུ་དྲག་ཆེ་གྲས་ཀྱིས་ཀྱང་ཆུང་ཁག་གི་ས་ནས་དབང་ཤེད་ཀྱིས་གཞིས་ཀ་བོགས་མར་བླངས་ཏེ་བོགས་ཐོབ་དམའ་བོ་ལས་མི་སྤྲོད་པས་དེ་ཐོག་ནས་ཧམ་བཟུང་བྱས་པའི་རིགས་ཀྱང་མཚོན་ཐུབ། སྒེར་པ་སྐུ་དྲག་གིས་སྒེར་གཞིས་འཛིན་སྐྱོང་བྱེད་ཐབས་དེ་ཡང་དགོན་པ་དང་ཧ་ལམ་མཚུངས་ཏེ། 
   (1) སྤྱིར་སྒེར་པ་སྐུ་དྲག་ཆེ་གྲས་ཀྱིས་གཉེར་ཕྱག་མཛོད་གང་རུང་གཞིས་སྡོད་དུ་མངགས་ཏེ་གཞིས་ཀ་འཛིན་སྐྱོང་བྱེད་པ་དང་། སྒེར་པ་སྐུ་དྲག་ཆུང་གྲས་ལ་གཞིས་ཀ་མང་པོ་མེད་རྐྱེན་རང་ཉིད་ངོ་བསྐྱོད་ཀྱིས་སྟངས་འཛིན་བྱེད་པའང་ཡོད།
(2) རང་གི་དགའ་ཉེ་སྤུན་མཆེད་སོགས་ལ་བོགས་མར་བཏང་སྟེ་གྲངས་བཅད་ལྟར་བོགས་ཐོབ་ལེན་པ་ཡིན།