༄༅།།བཅོས་སྒྱུར་སྒོ་འབྱེད་ཀྱི་ལོ་ངོ་༣༠རིང་གི་བོད་ལྗོངས་ཀྱི་ཕྱི་དོན་བྱ་བར་ཕྱིར་དྲན་བྱེད་པ།
ལོ་ངོ༣༠རིང་གི་དཀའ་སྡུག་གི་ལོ་རྒྱུས་ལམ་བུའི་ཁྲོད། རླབས་ཆེ་བའི་གནས་ལུགས་ཤིག་རྟོགས་ཡོད་དེ། ཀྲུང་གོ་གུང་ཁྲན་ཏང་གི་དབུ་ཁྲིད་རྒྱུན་འཁྱོངས་དང་། སྤྱི་ཚོགས་རིང་ལུགས་ཀྱི་བཅའ་ཁྲིམས་རྒྱུན་འཁྱོངས། མི་རིགས་རང་སྐྱོང་གི་བཅའ་ཁྲིམས་རྒྱུན་འཁྱོངས། བཅོས་སྒྱུར་སྒོ་འབྱེད་རྒྱུན་འཁྱོངས་བཅས་བྱས་ན་ད་གཟོད་བོད་ལྗོངས་ལ་སྟོབས་འབྱོར་མངའ་ཐང་རྒྱས་བའི་དེང་སྐབས་དང་མཚར་སྡུག་འོད་སྟོང་འབར་བའི་འབྱུང་འགྱུར་ཡོད་སྲིད་པ་དེ་རེད།      བོད་དོན་ཕྱི་འབྲེལ་བྱ་བ་ནི་རྒྱལ་ཁབ་ཀྱི་ཕྱི་འབྲེལ་བྱ་བའི་ནང་དོན་གལ་ཆེན་ཞིག་ཡིན་ཏེ། སྤྱི་ལོ༡༩༥༡ལོའི་ཟླ༥བའི་ཚེས་༢༣ཉིན། ཀྲུང་དབྱང་མི་དམངས་སྲིད་གཞུང་དང་བོད་ལྗོངས་ས་གནས་སྲིད་གཞུང་གིས་བོད་ཞི་བས་བཅིངས་འགྲོལ་གྱི་ཆིངས་ཡིག་དོན་ཚན་བཅུ་བདུན་པར་མིང་རྟགས་བཀོད་པ་རེད། དུས་དེ་ནས་བཟུང་།   བོད་ལྗོངས་ལོ་རྒྱུས་སྟེང་གི་གཟི་བརྗིད་ཀྱི་ཤོག་ལྷེ་གསར་བ་ཞིག་གི་འགོ་བརྩམས་སོང་། ཆིངས་ཡིག་དོན་ཚན་བཅུ་བདུན་པའི་དགོངས་དོན་ལྟར་ན། ཀྲུང་དབྱང་སྲིད་གཞུང་གིས་སྤྱི་ལོ༡༩༥༢ལོའི་ཟླ་༡པོ་ནས་བཟུང་དངོས་སུ་བོད་ལྗོངས་ནས་ཕྱི་འབྲེལ་ལས་ཁུངས་བཙུགས་ཤིང་། ལོ་དེའི་ཟླ༩བར། “བོད་སྡོད་ཀྲུང་དབྱང་མི་དམངས་སྲིད་གཞུང་གི་སྐུ་ཚབ་པས་ཕྱི་དོན་སྒྲུབ་རོགས་བྱེད་པའི་གཞུང་ལས་ཁང”དངོས་སུ་བཙུགས་པ་དེ་ནི་ཀྲུང་དབྱང་གིས་བོད་ལྗོངས་ཀྱི་ཕྱི་དོན་དབང་ཆ་ཡོངས་སུ་གཅིག་སྡུད་བྱས་པ་མངོན་པར་མཚོན་ཡོད་ལ། ཀྲུང་དབྱང་མི་དམངས་སྲིད་གཞུང་གིས་གཅིག་གྱུར་སྒོས་བོད་ལྗོངས་ས་གནས་སྲིད་གཞུང་གི་ཕྱི་དོན་དབང་ཆར་དོ་དམ་བྱ་བའང་ཕྱོགས་ཡོངས་སུ་མངོན་འགྱུར་བྱུང་པ་མཚོན་ཡོད། སྔར་བོད་ལྗོངས་ས་གནས་སྲིད་གཞུང་གིས་རྒྱལ་ཁབ་ལ་རྒྱབ་འགལ་སྒོས་ཁྲིམས་འགལ་གྱི་ཕྱི་དོན་སྒྲུབ་པའི་རྣམ་པ་དེ་མེད་པར་བཟོས་བ་བཅས་སྤྱི་བསྒྲགས་བྱས་པ་རེད།       དུས་རབས་༢༠བའི་ལོ་རབས་༨༠བའི་རྗེས་ནས་བཟུང་། རྒྱལ་སྤྱིའི་གནས་བབས་ལ་འགྱུར་ལྡོག་ཆེན་པོ་བྱུང་ཤིང་། “བོད་ལྗོངས་ཀྱི་གནད་དོན་”ཞེས་པའང་ཉིན་རེ་བཞིན་མངོན་གསལ་དུ་གྱུར་པས་རྒྱལ་ཁབ་ཀྱི་ཕྱི་འབྲེལ་འཐབ་རྩོད་ཀྱི་གྲུབ་ཆ་གཙོ་བོ་ཞིག་ཏུ་གྱུར།   བོད་ལྗོངས་ཕྱི་དོན་བྱ་བས་གཏན་འཇགས་སྒོས་རྒྱལ་ཁབ་ཀྱི་ཕྱི་འབྲེལ་བཅའ་ཁྲིམས་རྒྱུན་འཁྱོངས་དང་། ཕྱི་འབྲེལ་གྱིས་རྒྱལ་ཁབ་ཀྱི་སྤྱི་དོན་ལ་ཞབས་ཞུ་དང་། བོད་ལྗོངས་ཀྱི་སྤྱི་ཚོགས་དཔལ་འབྱོར་འཕེལ་རྒྱས་ལ་ཞབས་ཞུ་བྱེད་པ་བཅས་གཞིར་འཛིན་པ་དང་། རྒྱལ་ཁབ་ཀྱི་ཕྱི་འབྲེལ་སྤྱིའི་ལས་དོན་དང་ཟུང་འབྲེལ་དམ་པོར་བྱས་ཤིང་། རྒྱལ་ཁབ་ཀྱི་བདག་དབང་དང་། ས་ཁོངས་སྲུང་སྐྱོབ་ཀྱི་རྩ་དོན་རྒྱུན་འཁྱོངས་བྱས་ནས་འཛམ་གླིང་གིས་བོད་ལྗོངས་ལ་རྒྱུས་ལོན་ཡོང་ཆེད། ཕྱི་ཕྱོགས་ལ་བརྗེ་རེས་དང་མཉམ་འབྲེལ་བྱེད་པར་སྔར་ལས་ཤུགས་བསྣན་ནས་བོད་དོན་ཕྱི་རུ་ངོ་སྤྲོད་བྱེད་པའི་བྱ་བ་བསྒྲུབ་ཅིང། འཛམ་གླིང་ལ་སྤྱི་ཚོགས་རིང་ལུགས་ཀྱི་བོད་ལྗོངས་འཛུགས་བསྐྲུན་གྱི་གྲུབ་འབྲས་དང་བོད་དོན་ཕྱི་འབྲེལ་བྱ་བ་དེ་མཚར་སྡུག་གི་དུས་རིམ་ཤིག་ལ་སླེབས་ཡོད་པ་ཁྱབ་བསྒྲགས་བྱས་པ་རེད།