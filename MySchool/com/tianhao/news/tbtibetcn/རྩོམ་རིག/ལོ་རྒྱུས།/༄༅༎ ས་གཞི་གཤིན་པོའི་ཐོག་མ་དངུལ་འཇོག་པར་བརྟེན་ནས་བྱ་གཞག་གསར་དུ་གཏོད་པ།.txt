༄༅༎ ས་གཞི་གཤིན་པོའི་ཐོག་མ་དངུལ་འཇོག་པར་བརྟེན་ནས་བྱ་གཞག་གསར་དུ་གཏོད་པ།
—༢༠༠༨ལོ་འཁོར་གྱི་རང་ལྗོངས་ཀྱི་ཚོང་འགུག་མ་འདྲེན་ལས་དོན་གྱི་དངོས་བྲིས།
རང་ལྗོངས་ཀྱི་འགྲིམ་འགྲུལ་དང་འཕྲིན་གཏོང་སོགས་རྨང་གཞིའི་སྒྲིག་བཀོད་འཛུགས་སྐྲུན་རྒྱུན་ཆད་མེད་པར་འཐུས་ཚང་དུ་ཕྱིན་པ་དང་སྦྲགས་རང་ལྗོངས་ཀྱི་མ་འཇོག་ཁོར་ཡུག་ལེགས་སུ་ཏན་ཏིག་ཕྱིན་ནས་གསར་སྤེལ་ཚོང་པ་དེ་བས་མང་བ་རང་ལྗོངས་སུ་མ་འཇོག་བྱས་ཏེ་བྱ་གཞག་གཏོད་པར་ཡོང་ཡོད།༢༠༠༨ལོར་རང་ལྗོངས་ཀྱིས་ཚོང་འགུག་མ་འདྲེན་གྱི་རྣམ་གྲངས་ཁྱོན་བསྡོམས་༣༥༦དོན་འཁྱོལ་བྱས་པ་དང་མ་དངུལ་སྒོར་དུང་ཕྱུར་༢༨༠ཡི་གྲོས་ཡིག་བཞག་ཡོད།
ཁོར་ཡུག་ལེགས་སུ་བཏང་ནས་མ་འཇོག་འགུག་ཐབས་བྱེད་པ།
 ༢༠༠༨ལོ་ནི་རང་ལྗོངས་འཕེལ་རྒྱས་ཀྱི་ལོ་རྒྱུས་ཐོག་སྤྱིར་བཏང་གཏན་ནས་མིན་པའི་ལོ་ཞིག་ཡིན་ཞིང་། མི་བཟོས་ཀྱི་རྒྱུ་རྐྱེན་དང་རང་བྱུང་གནོད་འཚེའི་དབང་གིས་ཕྱི་རྒྱལ་ཚོང་པའི་མ་འཇོག་གི་སེམས་ཤུགས་ལ་ཕོག་ཐུག་བྱུང་ནས་བབ་ལྟ་དང་སྒུག་པའི་རྣམ་འགྱུར་འཛིན་པའི་གནས་ཚུལ་དངོས་སུ་གནས་ཡོད།དེ་ལྟ་བུའི་དགེ་མཚན་མེད་པའི་གནས་ཚུལ་ལ་ཕྱོགས་ནས་རང་ལྗོངས་ཀྱིས་ཐབས་བརྒྱ་ཇུས་སྟོང་གིས་དྲིལ་བསྒྲགས་དང་ཁྲིད་སྟོན་བྱེད་ཤུགས་ཆེ་རུ་གཏོང་བ་དང་།
①ཡིད་ཆེས་བསྐྱར་འཕེལ་ཡོང་བ་བྱས་པ།ནང་སའི་ཞིང་ཆེན་དང་གྲོང་ཁྱེར་ཁག་དང་མཉམ་ལས་བྱ་རྒྱུར་ཤུགས་སྣོན་བརྒྱབ་པ་བཅས་བྱས་ཏེ་དཀའ་ངལ་གྱི་ཁྲོད་དུ་འཕེལ་རྒྱས་ཡོང་རེ་དང་ཞབས་ཞུའི་སྤུས་ཚད་ལེགས་པོར་བརྟེན་ནས་མ་དངུལ་འཇོག་མཁན་གྱི་ཡིད་བཀུག་ཐུབ་པ་བྱས་ཡོད།དེ་དང་དུས་མཚུངས་ནོར་ཁྲལ་དང་།དངུལ་རྩ།བཟོ་ཚོང་དོ་དམ་སོགས་ཚུད་པའི་ཕྱོགས་ཁག་གི་གཟིགས་སྐྱོང་སྲིད་ཇུས་བཏོན་ཡོད།༢༠༠༨ལོར་རང་ལྗོངས་ཀྱིས་ཕྱི་རྒྱལ་གྱི་ཚོང་པའི་མ་འཇོག་ཁེ་ལས་༤ལ་ཞིབ་བཤེར་ཆོག་མཆན་སྤྲད་པ་དང་གན་རྒྱ་བཞག་པའི་ཕྱི་དངུལ་ཨ་སྒོར་ཁྲི་༢༧༡༣.༥༣ཟིན་པ་དེའི་ནང་དངོས་སུ་ཕྱི་དངུལ་ཨ་སྒོར་ཁྲི་༢༣༡༩.༩༦བེད་སྤྱོད་བྱས་པ་དེ་ལོ་གོང་མ་དང་རྩ་བའི་ཆ་ནས་སྙོམས་ཡོད།མ་དངུལ་འཇོག་པའི་ཁྱབ་ཁོངས་དང་རྣམ་པར་འགྱུར་ལྡོག་གསར་པ་བྱུང་བས་ལྗོངས་རྒྱུ་གསར་སྤེལ་དང་།ལྷད་མེད་བཟའ་བཅའ（འཐུང་ཆ）ལས་སྣོན།ཉི་ནུས་གློག་གཏོང་སོགས་ཕྱི་རྒྱལ་ཚོང་པས་མ་དངུལ་འཇོག་པའི་རྣམ་གྲངས་གལ་ཆེན་ཁག་གཅིག་རང་ལྗོངས་སུ་གཞིས་ཆགས་ནས་ཕྱི་ཕྱོགས་མ་དངུལ་ལ་བརྟེན་ནས་ཟླ་སྒྲིལ་ཉོ་སྒྲུབ་བྱ་རྒྱུ་ཐེངས་དང་པོར་མངོན་འགྱུར་བྱུང་ཡོད།
སྟེགས་བུ་བཏོད་དེ“རིག་གནས”ལ་བརྟེན་ནས“ཚོང་ལས་འཕེལ་རྒྱས་གཏོང་བ”
ས་གནས་ཀྱི་ཁྱད་ཆོས་ཟབ་མོ་ལྡན་པའི་རིག་གནས་དུས་ཆེན་གྱི་རྟེན་འབྲེལ་བྱེད་སྒོ་བརྒྱུད་ཕྱི་ཕྱོགས་ལ་བོད་ཀྱི་ཁྱད་དུ་འཕགས་པའི་ལྗོངས་རྒྱུའི་ཐོན་ཁུངས་དང་རིག་གནས་ཀྱི་ནང་དོན་མངོན་ནས་མ་དངུལ་འཇོག་མཁན་ཚོང་པའི་ཡིད་འགུག་རྒྱུ་དེ་ནི་རང་ལྗོངས་ཀྱི་ཚོང་འགུག་མ་འདྲེན་ལས་དོན་གྱི་ཁྱད་ཆོས་ཆེན་པོ་ཞིག་ཡིན།ལྷ་སའི་ཞོ་སྟོན་དང་།གཞིས་རྩེའི་ཇོ་མོ་གླང་མའི་རིག་གནས་དུས་ཆེན།ལྷོ་ཁའི་ཡར་ཀླུང་རིག་གནས་དུས་ཆེན་སོགས་སྤུས་རྟགས་དུས་ཆེན་དེ་དག་རང་ལྗོངས་ཀྱི་ཚོང་འགུག་མ་འདྲེན་ལས་དོན་གྱི་འདྲེན་རྟེན་ནུས་ལྡན་དུ་གྱུར་ཡོད།ལྷ་སར་དཔེ་བླངས་ན་༢༠༠༨ལོའི་ལྷ་སའི་ཞོ་སྟོན་གྱི་དཔལ་འབྱོར་ཚོང་དོན་མ་འཇོག་ངོ་འཕྲད་གྲོས་མོལ་ཚོགས་འདུའི་རིང་ཅང་སུའུ་དང་།ཀྲེ་ཅང་།ཁྲུང་ཆིང་།ཧྲེན་ཀྲེན། ཤང་ཀང་སོགས་ས་ཁུལ་ནས་ཡོང་བའི་ཚོང་པ་མང་པོའི་ཡིད་བཀུག་ནས་མཉམ་ལས་རྣམ་གྲངས་༥༣བཞག་པ་དེ་དུས་མཚུངས་ལས་༢༩%འཕར་བ་དང་རྣམ་གྲངས་ལ་སྤྱིའི་མ་དངུལ་འཇོག་ཚད་སྒོར་དུང་ཕྱུར་༡༤༥.༠༤ཟིན་པ་དེ་དུས་མཚུངས་ལས་༩༣.༡%འཕར་ཡོད།གན་རྒྱ་བཞག་པའི་རྣམ་གྲངས་ཀྱི་དངུལ་འབོར་སྐབས་རིམ་བྱུང་གི་ཞོ་སྟོན་ཁྲོད་དུང་ཕྱུར་བརྒྱ་ལས་ཐེངས་དང་པོར་ཚད་བརྒལ་བྱུང་བའི་ནང་ནས་མ་དངུལ་འཇོག་པའི་གཞི་ཁྱོན་སྒོར་དུང་ཕྱུར་༢༠ཡན་གྱི་རྣམ་གྲངས་༤ཡོད་ཅིང་།རྣམ་གྲངས་དེ་དག་ལག་བསྟར་བྱས་པ་དེས་རང་ལྗོངས་ཀྱི་དཔལ་འབྱོར་འཕེལ་རྒྱས་ལ་སྒུལ་ཤུགས་གསར་པ་བསྣན་ངེས་རེད།
“སྟེགས་བུ”བསྐྲུན་ནས་ཁེ་ལས་འཕེལ་རྒྱས་ལ་ཆ་རྐྱེན་གཏོད་པ།
ལྷ་སར་གསར་སྤེལ་ཁུལ་གསར་རྐྱང་རེ་རེ་བཞིན་ནི་རང་ལྗོངས་ཀྱི་ཕྱི་ཕྱོགས་ལ་སྒོ་མོ་ཕྱེ་བའི་སྐར་ཁུང་ལྟ་བུར་འགྱུར་བཞིན་ཡོད་པ་དེ་ནི་ལྷ་སའི་དཔལ་འབྱོར་ལག་རྩལ་གསར་སྤེལ་ཁུལ་ཡིན།ལོ་ཤས་རིང་ལྷ་སའི་དཔལ་འབྱོར་ལག་རྩལ་གསར་སྤེལ་ཁུལ་གྱིས་ཚོང་འགུག་མ་འདྲེན་གྱི་བྱ་དགའི་སྲིད་ཇུས་དང་དེ་བཞིན་ཁྲལ་བསྡུ་དང་ས་རིན་སོགས་ཐད་ཀྱི་གཟིགས་སྐྱོང་སྲིད་ཇུས་རབ་དང་རིམ་པ་གཅིག་མཇུག་གཉིས་མཐུད་ངང་བཏོན་ནས་མི་རིགས་ཀྱི་ཁྱད་ཆོས་ལྡན་པའི་ཐོན་ཁུངས་ལེགས་ཆའི་གཙོ་གནད་རྣམ་གྲངས་ལ“སྐར་ཁུང་གཅིག”དང“འབྲུག་གཟུགས་གཅིག”“ཉིན་གང་ལམ་ལུགས”བཅས་ཀྱི་ཞབས་ཞུ་མཁོ་འདོན་བྱས་པ་དང་འབྲེལ་རྣམ་གྲངས་སྙན་ཞུ་དང་ཆོག་མཆན་གྱི་བརྒྱུད་རིམ་ཧྲིལ་པོའི་ལས་ཚབ་ཞབས་ཞུ་སོགས་ཀྱི་ལམ་ལུགས་ཀྱང་བཙུགས་པས་མ་དངུལ་འཇོག་པའི་ཁོར་ཡུག་ཧ་ཅང་ལེགས་སུ་ཕྱིན་པ་དང་ཁེ་ལས་གསར་སྤེལ་ཁུལ་དུ་བཅའ་སྡོད་བྱེད་པའི་བསྡུར་ཚད་མཐོ་རུ་ཇེ་ཆེར་ཕྱིན་ཡོད།ན་ནིང་ལོ་མཇུག་བར་ལྷ་སའི་དཔལ་འབྱོར་ལག་རྩལ་གསར་སྤེལ་ཁུལ་དུ་རིམ་རྩིས་བྱས་ན་ཁེ་ལས་༡༢༣ཐོ་འགོད་བྱས་པ་དང་ཐོ་འགོད་མ་དངུལ་སྒོར་དུང་ཕྱུར་༡༦ཟིན་ནས་ཁྲལ་བསྡུ་སྒོར་དུང་ཕྱུར་༡.༩༥མངོན་འགྱུར་བྱུང་བ་དེ་དུས་མཚུངས་ལས་༡༡༤% འཕར་ཡོད་པ་རེད།