༄༅།།བོད་ཀྱི་དམངས་ཁྲོད་དུ་དར་བའི་ཁང་ཚོན་རི་མོའི་སྐོར་ངོ་སྤྲོད་མདོར་བསྡུས།
བོད་ཀྱི་དམངས་ཁྲོད་དུ་དར་ཁྱབ་ཆེ་བའི་སྡོད་ཁང་གི་གཟིན་ཆུང་ལྡེབས་དང་། བར་ཁྱམ། སྒོ་བཀག་བཅས་ཀྱི་ངོས་སུ་འོས་ཤིང་འཚམས་པའི་སྒོ་ནས་ཚོན་མདངས་རྣམ་པར་བཀྲ་བའི་རི་མོ་འབྲི་སྲོལ་ཡོད། དེ་ནི་མཛེས་མཚོན་ཙམ་མ་ཟད། དེ་ལས་གལ་ཆེ་བ་ཞིག་ནི་རི་མོ་དེ་དག་བྲིས་ནས་འགལ་རྐྱེན་ཐམས་ཅད་ཞི་ཞིང་མཐུན་རྐྱེན་མཐའ་དག་བདེ་བླག་ཏུ་འགྲུབ་པའི་རྟགས་དང་། རྟེན་འབྲེལ་དུ་མ་མཚོན་པར་བྱས་ཡོད།       དེ་ཡང་སྤྱི་ལོའི་དུས་རབས་དགུ་པར་བཙན་པོ་གླང་དར་མས་བསྟན་པ་བསྣུབས་རྗེས་ཤོད་རྒྱུད་དུ་ནང་པ་སངས་རྒྱས་པའི་ཆོས་ལ་དད་པ་ཡོད་མཁན་ཚོས་སྡོམ་བརྩོན་དམ་པའི་རི་མོ་འདི་བརྩམས་ཏེ་འདིའི་ཐོག་ནས་མཁན་སློབ་ཆོས་གསུམ་མཚོན་པར་བྱས་ཤིང་། དབུས་ཀྱི་མེ་ཏོག་པད་མའི་སྟེང་རལ་གྲི་བསླངས་པ་ནི་འཇམ་དཔལ་དབྱངས་ཀྱི་སྤྲུལ་པ་ཆོས་རྒྱལ་ཁྲི་སྲོང་ལྡེ་བཙན་དང་། གཡས་སུ་ངང་སེར་མགོ་གཉིས་ཅན་ནི་སྐད་གཉིས་སྨྲ་བའི་དབང་ཕྱུག་ངུར་སྨྲིག་འཛིན་པ་མཁན་ཆེན་ཞི་བ་འཚོ། གཡོན་དུ་ནེ་ཙོ་མགོ་གཉིས་ཅན་ནི་སྒྲ་སྒྱུར་གྱི་ལོ་ཙཱ་བ་དང་། གསང་སྔགས་རྙིང་མ་བའི་སྲོལ་གཏོད་སློབ་དཔོན་པདྨ་འབྱུང་གནས་བཅས་སོ།།      མཐུན་པ་སྤུན་བཞི་འབྲི་བ་ནི། སངས་རྒྱས་ཀྱི་གསུང་ལས། རྒྱ་གར་གྱི་ཡུལ་ཀ་ཤི་ཀ་རུ་ཤིང་ན་ཡ་གྲོ་ཏ་ལ་རྟེན་ནས་ཧ་ཅང་གིས་འཆམ་མཐུན་བྱུང་བའི་རིགས་མི་གཅིག་པའི་སྲོག་ཆགས་བཞི་སྟེ། གླིང་ཆེན་དང་། སྤྲེའུ། རི་བོང་། བྱ་སྲེག་པ་བཅས་གཅིག་ཐོག་གཅིག་ཁྱེར་གྱིས་ཡུལ་འདིར་སླེབས་སྔ་རྟིང་གིས་གུས་ཞབས་མཚོན་པར་བྱས་པ་དེ་དང་། གཞོགས་སུ་ལྗོན་ཤིང་འབྲས་བུས་དུད་པ། ནེའུ་གསིང་གཡུ་ཡི་བཅལ་ལྟར་བཀྲ་བ་ལ་དར་གྱིས་སྐ་རག་བཅིངས་པ་འདྲ་བའི་དལ་འགྲོ་བཅས་ཀྱིས་མཛེས་པར་བྱས་ཡོད། རི་མོ་དེ་ནི་ཁྱིམ་ཚང་འཆམ་མཐུན་ཡོང་བ་དང་། ཁྱིམ་མི་རྒན་གཞོན་བར་ལ་བརྩི་བཀུར་ཆེ་བ་སོགས་ཡ་རབས་དམ་པའི་ངང་ཚུལ་ཡོང་ཆེད་ཡིན།     ཚེ་རིང་རྣམ་དྲུག་སྟེ། སྐྲ་དང་སྨྲ་ར་དུང་ལྟར་དཀར་བའི་དྲང་སྲོང་གི་དྲུང་དུ་བག་ཕེབས་ངང་གནས་པའི་ཤ་བ་དང་། བྱ་ཁྲུང་ཁྲུང་། ཉེ་འགྲམ་དུ་ལྗོན་ཤིང་། གཡང་གཟར་ཅན་གྱི་བྲག་སྟེང་ནས་ཆུ་བོའི་རྒྱུན་ལྷུང་ལྷུང་དུ་བབས་པ། ཁོར་མོ་ཡུག་ཏུ་སྤང་དང་སྤང་རྒྱན་མེ་ཏོག་གིས་མཛེས་པར་བྱས་པ་བཅས་ཀྱི་རི་མོ་འདི་ནི་ཁྱིམ་ཚང་ཚེ་རིང་ནད་མེད་ཡོང་བའི་ཆེད་དུའོ། །ཕྱུག་པོ་རྣམ་གསུམ་སྟེ། ཚེ་ཡིས་ཕྱུག་པའི་བགྲེས་སོང་དང་། བུ་ཡིས་ཕྱུག་པ། པང་དུ་བུ་ཉར་བ། ནོར་གྱིས་ཕྱུག་པ་རིན་ཆེན་དུ་མའི་རྒྱན་གྱིས་སྤྲས་པ་སྐྱེ་བོ་བཅས་བསྟར་པ་གཅིག་ཏུ་བྲིས་པ་འདི་ནི་གོང་གི་ལེགས་ཚོགས་རྣམ་གསུམ་ཁྱིམ་དུ་འཛོམས་པའི་དོན་དུའོ། །