ད་ལོར་བོད་ལྗོངས་ཀྱིས་མ་དངུལ་སྒོར་དུང་ཕྱུར༦༠བཏང་ནས་གཞུང་ལམ་དང་ལས་གཞི་གཙོ་བོ༢༣བསྐྲུན་རྒྱུ་རེད།
ད་ལོར་བོད་ལྗོངས་སུ་གཞུང་ལམ་གཙོ་བོ༢༣འཛུགས་སྐྲུན་བྱེད་རྒྱུ་ཡིན་ཞིང་། དེར་མ་དངུལ་ཁྱོན་སྡོམ་དུང་ཕྱུར་༡༠༦.༩༠གཏོང་རྒྱུ་ཡིན་པ་མ་ཟད།   དེའི་ནང་ནས་སྒོར་དུང་ཕྱུར་༣༣ཡི་ལས་གཞི་ལེགས་འགྲུབ་འབྱུང་ཐུབ་པའི་འཆར་གཞི་ཡོད་པ་རེད།   ལས་གཞི་དེའི་ནང་དུ་སྤྲ་རྨོག་གྲོང་བརྡལ་ནས་མེ་ཏོག་གྲོང་བརྡལ་བར་གྱི་གཞུང་ལམ་དང་། ལྷ་ས་ནས་གུང་དཀར་གནམ་གྲུ་ཐང་བར་གྱི་ཆེད་སྤྱོད་གཞུང་ལམ། ཞིན་བོད་གཞུང་ལམ་གྱི་བར་ག་ནས་དགེ་སྐྱེས་བར་གྱི་གཞུང་ལམ། ཁྲུན་བོད་གཞུང་ལམ་གྱི་ཧའེ་ཐུང་ལུང་བའི་དམག་སྒར་ནས་དུང་མདའ་རི་བོའི་མཚམས་ཀྱི་གཞུང་ལམ། གཡག་ར་རི་བོ་ནས་དཔའ་ཤོད་བར་གྱི་གཞུང་ལམ།      ཡུན་བོད་གཞུང་ལམ་གྱི་ཆབ་མདོ་ནས་གཉན་ལྷ་རི་བོ། གཉན་ལྷ་རི་བོ་ནས་སྤང་མདའ་གནམ་གྲུ་ཐང་བར་གྱི་གཞུང་ལམ། རྒྱལ་ལམ༣༡༧གྱི་དཔའ་ཆེན་ནས་ཤག་ཆུ་ཁ་བར་དང་། ཤག་ཆུ་ཁ་ནས་ནག་ཆུའི་བར་གྱི་གཞུང་ལམ།   རྫོང་བསྐྱོད་སྣུམ་ལམ་སྟེ་ཟངས་རི་ནས་རྒྱ་ཚ་བར་གྱི་སྣུམ་ལམ་སོགས་འདུ་བའི་སྤྱི་ལེ་བར་ཐག༢༤༣༧ཙམ་འཛུགས་སྐྲུན་བྱེད་རྒྱུ་ཡིན་ཞིང་། དེའི་ནང་ནས་སྤྲ་རྨོག་ནས་མེ་ཏོག་བར་གྱི་གཞུང་ལམ་ལ་རྒྱལ་ཁབ་ཀྱི་འབྲེལ་ཡོད་ལས་ཁུངས་ཀྱིས་ཆོག་མཆན་གནང་ཟིན་པ་མ་ཟད། ལས་གཞི་འཛུགས་སྐྲུན་གྱི་ལམ་ཐག་སྤྱི་ལེ༡༡༧.༢༤༨ལ་བསླེབས་ཡོད་པ་དང་།   མ་དངུལ་ཁྱོན་སྡོམ་སྒོར་དུང་ཕྱུར༩.༤༩བཏང་སྟེ།   ན་ནིང་གི་ཟླ་བཅུ་བ་ནས་བཟུང་ཐོག་མར་ལས་འགོ་བརྩམས་ཤིང་། ལོ་ལྔ་ཚན་བཅུ་གཅིག་པའི་མཇུག་ཏུ་ལས་གཞི་གཙོ་བོ་འདིར་སྟོབས་ཤུགས་ཡོད་རྒུ་བཏོན་ནས་ཕལ་ཆེར་ལེགས་འགྲུབ་འབྱུང་ཅི་ཐུབ་བྱས་ཁར། ལྷ་ས་ནས་གུང་དཀར་གནམ་གྲུ་ཐང་བར་གྱི་ཆེད་སྤྱོད་གཞུང་ལམ་དེ་རིམ་པ་དང་པོའི་གཞུང་ལམ་ལྟར་བཟོ་བསྐྲུན་བྱེད་རྒྱུ་ཡིན་པ་དང་། ལམ་དེའི་རིང་ཚད་ལ་ཧ་ལམ་སྤྱི་ལེ༣༦ཙམ་དང་། ཚོད་རྩིས་བྱས་ན་མ་དངུལ་སྒོར་དུང་ཕྱུར༡༥.༥གཏོང་དགོས་པ་རེད།   ལས་གཞི་དེ་ནི་ལོ་ལྔ་ཚན་བཅུ་གཅིག་པའི་འཆར་འགོད་ནང་མེད་པའི་རྣམ་གྲངས་གཞན་དག་ཁྲོད་ཀྱི་ཆེས་ཆེ་བའི་ལས་གཞི་ཞིག་ཡིན།           ད་ལོའི་གཞུང་ལམ་འཛུགས་སྐྲུན་ནང་དུ་མ་དངུལ་སྒོར་དུང་ཕྱུར་༦༠ཙམ་གྱི་གཞུང་ལམ་ལས་རྒྱུ་ཡིན་ཞིང་། ན་ནིང་གི་མ་དངུལ་སྒོར་དུང་ཕྱུར༤༥དང་བསྡུར་ན། བརྒྱ་ཆའི༣༤ལ་ཉེ་བ་ཞིག་འཕར་ཡོད་པ་མ་ཟད། ད་ལོར་ཀྲུང་དབྱང་གིས་བོད་ལྗོངས་ཀྱི་རྨང་གཞིའི་ཉེར་སྤྱོད་སྒྲིག་ཆས་འཛུགས་སྐྲུན་ཐད་ལ་བཏང་བའི་མ་དངུལ་སྤྱིའི་གྲངས་འབོར་སྒོར་དུང་ཕྱུར༢༤༠ཡིན་པ་དེའི་བརྒྱ་ཆའི་༢༥ཟིན་ཡོད་པ་རེད། མིག་སྔའི་བར་དུ། རང་ལྗོངས་ཀྱི་གཞུང་ལམ་འཛུགས་སྐྲུན་བྱེད་པའི་ཐད་མ་དངུལ་སྒོར༥༨.༧༦ཙམ་ཐོག་མར་ལག་བསྟར་བྱས་ཡོད་པ་རེད།           གཞན་ཡང་། ད་ལོར་མུ་མཐུད་ནས་འཛུགས་སྐྲུན་བྱེད་པའི་རྣམ་གྲངས་ཐད་མ་དངུལ་སྒོར་དུང་ཕྱུར༨༡.༨༧གཏོང་རྒྱུ་དང་། མ་དངུལ་སྒོར་དུང་ཕྱུར༢༤.༡༧ཙམ་དངོས་སུ་གཏོང་རྒྱུའི་འཆར་གཞི་བཟོས་ཤིང་།   གཙོ་བོ་མཚོ་བོད་གཞུང་ལམ་བཟོ་སྐྲུན་དང་། ཞིན་བོད་གཞུང་ལམ་གྱི་མན་ཧྲི་ནས་བར་གའི་བར་གྱི་གཞུང་ལམ།      ཁྲོན་བོད་གཞུང་ལམ་གྱི་ཀྲུའུ་པ་ལུང་ནས་ཧའེ་ཐུང་ལུང་བའི་དམག་སྒར་བར་གྱི་གཞུང་ལམ། ཀྲུང་ནེ་གཞུང་ལམ་གྱི་དིང་རི་ནས་གཉའ་ལམ་བར་གྱི་གཞུང་ལམ་སོགས་ལས་གཞི༡༩བཟོ་བསྐྲུན་བྱེད་རྒྱུ་ཡིན་ཞིང་། བཟོ་སྐྲུན་བྱེད་པའི་ལམ་གྱི་སྤྱིའི་རིང་ཚད་ལ་སྤྱི་ལེ༢༡༤༡ཡོད་པ་རེད།   དེའི་ནང་ནས་མཚོ་བོད་གཞུང་ལམ་དང་། ཞིན་བོད་གཞུང་ལམ་བར་གྱི་གཞུང་ལམ་སོགས་གཞུང་ལམ་གསུམ༢༠༡༠ལོར་བཟོ་སྐྲུན་བྱེད་རྒྱུའི་འཆར་གཞི་ཡོད་པ་ཕུད། གཞན་ཚང་མ་ད་ལོར་ལས་ཚར་ནས་རླངས་འཁོར་ཤར་གཏོང་བྱེད་པའི་འཆར་གཞི་ཡོད་ལ།   དེ་མིན་གྲོང་གསེབ་བར་གྱི་གཞུང་ལམ་འཛུགས་སྐྲུན་ཐད་ཀྱང་མ་དངུལ་སྒོར་དུང་ཕྱུར༡༠ལྷག་བཏང་སྟེ། ཤང་དང་གྲོང་བརྡལ་༡༩དང་སྲིད་འཛིན་གྲོང་ཚོ༢༡༣ལ་གཞུང་ལམ་ཤར་གཏོང་ཐུབ་པར་ཁག་ཐེག་བྱེད་རྒྱུ་རེད།            ༢༠༠༩ལོར་བོད་ལྗོངས་ཀྱིས་རྫོང་མཁར་དུ་སྐྱོད་པའི་སྣུམ་ལམ་༩འཛུགས་སྐྲུན་བྱེད་རྒྱུ་ཡིན་ཞིང་། སྣུམ་ལམ་ཡོངས་ཀྱི་རིང་ཚད་ལ་སྤྱི་ལེ༡༠༤༥ཡོད་པ་རེད།   དེའི་ནང་ནས་སྔར་གྱི་བཟོ་སྐྲུན་གྱི་རྒྱུན་མཐུད་ནས་བསྐྲུན་པའི་སྣུམ་ལམ༥སང་ལོར་ལེགས་འགྲུབ་བྱེད་རྒྱུ་ཡིན་པ་ཕུད།   གཞན་སྣུམ་ལམ་༤ད་ལོར་བསྐྲུན་ཚར་བ་བྱེད་རྒྱུ་ཡིན་པ་དང་། དེའི་འཛུགས་སྐྲུན་གྱི་ལམ་ཐག་ལ་སྤྱི་ལེ༤༦༤ཡོད་པ་དང་། ཁྱོན་སྡོམ་མ་དངུལ་སྒོར་དུང་ཕྱུར༢༢.༧༩གཏོང་རྒྱུ་ཡིན་ལ། དེའི་ནང་ནས་མ་དངུལ་སྒོར་དུང་ཕྱུར༢.༥ད་ལོར་དངོས་སུ་གཏོང་རྒྱུའི་འཆར་གཞི་ཡོད་པ་རེད།