༄༅།།ད་ལོར་མཚོ་བོད་གློག་དྲ་མཉམ་འབྲེལ་ལས་གཞི་དེ་འཛུགས་སྐྲུན་བྱེད་འགོ་རྩོམ་པའི་རེ་བ་ཡོད་པ།
གསར་འགོད་པས་བོད་ལྗོངས་གློག་ཤུགས་ཚད་ཡོད་ཀུང་ཟི་ནས་ཤེས་རྟོགས་བྱུང་བ་ལྟར་ན། དེང་སྐབས་མཚོ་བོད་གློག་དྲ་མཉམ་འབྲེལ་ལས་གཞི་ཐོག་མར་ཇུས་འགོད་བྱེད་པའི་ལས་དེ་ཡོངས་སུ་མཇུག་སྒྲིལ་སོང་བ་རེད། དུས་སྐབས་སྔོན་མའི་ལས་དོན་མཐའ་དག་ལེགས་འགྲུབ་བྱུང་ཡོད་པ་མ་ཟད། ད་དུང་འབྲེལ་ཡོད་སྡེ་ཚན་ལ་གོང་འབུལ་ཞུས་ནས་ཆོག་མཆན་ཐོབ་ཡོད་ལ། ད་ལོར་འཛུགས་སྐྲུན་བྱེད་འགོ་རྩོམ་པར་བརྩོན་ལེན་བྱ་རྒྱུ་ཡིན་པ་རེད། མཚོ་བོད་གློག་དྲ་མཉམ་འབྲེལ་ལས་གཞི་ལག་བསྟར་བྱས་ཚེ་བོད་ལྗོངས་སུ་ཉིན་རེར་གློག་འདང་གིན་མེད་པའི་གནད་དོན་ཡོངས་སུ་ཐག་གཅོད་ཐུབ་པ་རེད། 
     ཉེ་བའི་ལོ་འགའི་ཚུན་ལ་བོད་ལྗོངས་ཀྱི་དཔལ་འབྱོར་དེ་བསྟུད་མའི་ལོ་འགའི་རིང་ལ་མགྱོགས་མྱུར་ཏུ་འཕར་སྣོན་བྱུང་ཞིང་། གློག་བཀོལ་འདོད་ཀྱི་འདུན་པའང་ཆེ་རུ་ཕྱིན་ཡོད་པ་དང་། ལྷག་པར་དུ་བོད་དཀྱིལ་དབུས་ས་ཁུལ་གྱི་གློག་ཤུགས་ཐེག་ཚད་མགྱོགས་མྱུར་སྒོས་འཕར་སྣོན་བྱུང་ཡོད། ཚོད་དཔག་བྱས་པ་ལྟར་ན། ད་ལོར་བོད་དཀྱིལ་དབུས་ས་ཁུལ་གྱི་གློག་དྲའི་སྤྱི་ཚོགས་ཡོངས་ཀྱི་གློག་བཀོལ་ཚད་དེ་སྟོང་ཝ་དུང་ཕྱུར༢༠ལ་བསླེབ་རྒྱུ་ཡིན་པ་རེད།