བོད་ལྗོངས་ཀྱི་གནམ་གཤིས་གནོད་འཚེའི་སྟབས་བསྟུན་སྔོན་ཇུས་ཐོག་མ་དེ་འགྲེམ་བསྒྲགས་བྱས་པ།
ཉེ་དུས། བོད་རང་སྐྱོང་ལྗོངས་སྲིད་གཞུང་སྟབས་བསྟུན་དོ་དམ་གཞུང་ལས་ཁང་དང་རང་སྐྱོང་ལྗོངས་གནམ་གཤིས་ཅུད་གཉིས་ཀྱིས་མཉམ་འབྲེལ་ཐོག་གསར་འགྱུར་འགྲེམ་བསྒྲགས་ཚོགས་འདུ་འཚོགས་ཏེ། བོད་རང་སྐྱོང་ལྗོངས་ཀྱི་གནམ་གཤིས་གནོད་འཚེའི་སྟབས་བསྟུན་སྔོན་ཇུས་ཐོག་མ་དེ་འགྲེམ་བསྒྲགས་བྱས་པ་རེད། སྔོན་ཇུས་དེ་དངོས་སུ་འགྲེམ་བསྒྲགས་ལག་བསྟར་བྱས་པ་དེས་བོད་ལྗོངས་ཀྱི་གནམ་གཤིས་གནོད་འཚེ་སྔོན་འགོག་དང་ཐག་གཅོད་བྱེད་པའི་ནུས་པ་ཆེ་རུ་གཏོང་རྒྱུ་དང་། གནམ་གཤིས་གནོད་འཚེ་ལས་མི་སྣ་ཤི་རྨས་དང་རྒྱུ་ནོར་གྱོང་གུན་ཕོག་ཚད་ཆུང་དུ་གཏོང་གང་ཐུབ་བྱ་རྒྱུར་གལ་ཆེའི་ནུས་པ་ཐོན་རྒྱུ་རེད།      གནམ་གཤིས་གནོད་འཚེ་སྔོན་འགོག་དང་ཐག་གཅོད་བྱེད་པའི་ནུས་པ་ཆེ་རུ་གཏོང་བ་དང་གནམ་གཤིས་གནོད་འཚེ་ལས་མི་སྣ་ཤི་རྨས་དང་རྒྱུ་ནོར་གྱོང་གུན་ཕོག་ཚད་ཆུང་དུ་གཏོང་གང་ཐུབ་བྱ་ཆེད། བོད་ལྗོངས་ཀྱིས་དོན་དངོས་གནས་ཚུལ་ལ་གཞིགས་ཏེ་དྲག་ཆར་དང་གངས་ཆེན་པོ། ཐན་པ། ལྷགས་པ་ཆེན་པོ། དྲོད་ཚད་ཤུགས་ཆེ་ཆག་པ་སོགས་གནམ་གཤིས་གནོད་འཚེ་ཆེ་བ་ལྔ་ཚུད་པའི་སྟབས་བསྟུན་སྔོན་ཇུས་དང་སྔོན་བརྡ་གཏོང་བའི་ཚད་གཞི་བཟོས་པ་རེད། སྔོན་ཇུས་དེའི་ནང་ད་དུང་གནམ་གཤིས་ཀྱི་རྐྱེན་བྱས་ཏེ་ཐོན་པའི་ཆུ་སྐྱོན་དང་ཐན་སྐྱོན། ས་གཤིས་གནོད་འཚེ། ནགས་ཚལ་དང་རྩྭ་ཐང་མེ་སྐྱོན་སོགས་གནོད་འཚེ་གཞན་དག་ཐག་གཅོད་བྱ་ཐབས་ཚུད་ཡོད་པ་རེད།       སྔོན་ཇུས་དེའི་ནང་སྲིད་གཞུང་གིས་གཙོ་ཁྲིད་བྱེད་པ་དང་ཚན་པ་ཁག་གིས་གཞོགས་འདེགས་བྱེད་པ། སྤྱི་ཚོགས་ཡོངས་ཞུགས་པ་བཅས་ཀྱི་ཁྱད་ཆོས་གང་ལེགས་མངོན་པ་དང་གནམ་གཤིས་གནོད་འཚེ་སྔོན་འགོག་བྱ་རྒྱུ་ནས་ཐག་གཅོད་བྱེད་པའི་བར་གྱི་ལྷུ་ཚིགས་ཚང་མར་སྲིད་གཞུང་དང་ཚན་པ། སྤྱི་ཚོགས་བཅས་ཀྱི་འགན་འཁྲི་ཁ་གསལ་བཟོས་ཡོད་པ་དང་རང་སོ་སོའི་སྟབས་བསྟུན་བྱ་སྤྱོད་ཁ་གསལ་བཟོས་ཡོད་པ་རེད།      ངོ་སྤྲོད་བྱས་པར་གཞིགས་ན། ཉེ་བའི་ལོ་ཤས་ནང་། བོད་ལྗོངས་ཀྱི་སྟབས་བསྟུན་སྔོན་ཇུས་མ་ལག་དང་སྟབས་བསྟུན་དོ་དམ་སྒྲིག་གཞི་དང་ཟུངས་ནུས་འཛུགས་པར་གྲུབ་འབྲས་གལ་ཆེན་ཐོབ་ཡོད་ཅིང་།  ༢༠༠༩ལོའི་ལོ་མཇུག་བར། ལྗོངས་ཡོངས་སུ་རིགས་ཁག་གི་སྟབས་བསྟུན་སྔོན་ཇུས་བཞི་སྟོང་བདུན་བརྒྱ་ལྷག་ཙམ་བཟོས་ཡོད་པ་དང་དེའི་ནང་རང་བྱུང་གནོད་འཚེ་དང་ལས་འཛོལ་གེགས་བར། སྤྱི་པའི་འཕྲོད་བསྟེན། སྤྱི་ཚོགས་བདེ་འཇགས་སོགས་ཐད་ཀྱི་སྔོན་ཇུས་ཚུད་ཡོད་པ་རེད།