༄༅།།གཞིས་རྩེ་ས་ཁུལ་གྱི་སྨན་བཅོས་འཕྲོད་བསྟེན་བྱ་གཞག་འཕེལ་རྒྱས་ཕྱིན་པའི་སྒྲིལ་གླེང་།
ད་ཕན་ལོ་ཤས་རིང་གཞིས་རྩེ་ས་ཁུལ་གྱི་རིམ་ཁག་སྨན་བཅོས་འཕྲོད་བསྟེན་སྡེ་ཚན་གྱིས་ཏང་གི་སྨན་བཅོས་འཕྲོད་བསྟེན་ལས་དོན་གྱི་བྱེད་ཕྱོགས་དང་སྲིད་ཇུས་དོན་འཁྱོལ་གཏིང་ཟབ་བྱས་ཏེ་གསར་འབྱེད་གསར་གཏོད་དང་རྒྱུན་ཆད་མེད་པར་བརྩོན་ལེན་བྱས་པས་འཕྲོད་བསྟེན་བྱ་གཞག་དབྱར་མཚོ་རྒྱས་པ་ལྟར་འཕེལ་རྒྱས་ཕྱིན་ཡོད། 
འཕྲོད་བསྟེན་ཞབས་ཞུའི་མ་ལག་འཛུགས་སྐྲུན་བྱ་རྒྱུ་མགྱོགས་སུ་ཕྱིན་པ། 
        སྨན་བཅོས་འཕྲོད་བསྟེན་ཞབས་ཞུའི་དྲ་བ་བཙུགས་པ་དང་འཐུས་ཚང་བྱུང་ཞིང་། མིག་སྔར་ས་ཁུལ་དེ་ཡོངས་སུ་ས་ཁུལ་དང་། རྫོང་། ཤང་བཅས་སུ་ཁྱབ་པ་དང་སྨན་བཅོས་གཅིག་སྡུད་དང་། རིམས་ནད་སྔོན་འགོག་ཚོད་འཛིན། བུད་མེད་དང་བྱིས་པའི་འཕྲོད་སྦྱོར།བོད་ལུགས་གསོ་རིག་དང་བོད་སྨན་བཅས་གཞི་གཅིག་ཅན་གྱི་ཕྱོགས་བསྡུས་སྨན་བཅོས་འཕྲོད་བསྟེན་ཞབས་ཞུའི་དྲ་བ་རིམ་གྱིས་ཆགས་ཡོད། ༢༠༠༨ལོ་བར་ས་ཁུལ་དེ་ཡོངས་སུ་སྨན་བཅོས་འཕྲོད་བསྟེན་སྒྲིག་གཞི་༢༤༣ཡོད་པ་དེ་༡༩༧༨ལོ་ལས་༩༡གིས་མང་དུ་ཕྱིན་ཡོད། 
       འཕྲོད་བསྟེན་དཔུང་ཁག་འཛུགས་སྐྱོང་ལ་ཤུགས་སྣོན་ཐེབས་ཤིང་། རྫོང（གྲོང་ཁྱེར）ཁག་གིས་རིམ་རྩིས་བྱས་ན་གྲོང་གསེབ་ཀྱི་སྨན་པ་༤༠༦གདན་ཞུ་བྱས་པ་མ་ཟད་གྲོང་གསེབ་ཀྱི་སྨན་བཅོས་མི་སྣའི་གླ་ཕོགས་ཀྱི་ཐོབ་ཐང་མཐོ་རུ་བཏང་བ་དེ་ཆ་སྙོམས་མི་རེར་ཟླ་རེར་སྒོར་༦༥༠ཟིན་གྱི་ཡོད།༢༠༠༨ལོ་ཁོ་ནར་རང་སྐྱོང་ལྗོངས་དང་དེ་བཞིན་ས་ཁུལ་གྱིས་རིམ་རྩིས་བྱས་ན་གཞི་རིམ་འཕྲོད་བསྟེན་ལག་རྩལ་མི་སྣ་༡༢༨བསྡུས་ཡོད་པ་དང་༢༠༠༨ལོར་སླེབས་སྐབས་ས་ཁུལ་དེ་ཡོངས་སུ་འཕྲོད་བསྟེན་ལག་རྩལ་མི་སྣ་༡༦༨༣ཟིན་པ་དེ་༡༩༧༨ལོ་ལས་མི་༩༠༣གྱིས་མང་བ་ཡོད་པ་རེད། 
 ཞིང་འབྲོག་མང་ཚོགས་ཀྱི་སྨན་བཅོས་འགན་ལེན་ལམ་ལུགས་འཐུས་ཚང་དུ་ཕྱིན་པ། 
     ༢༠༠༣ལོའི་ལོ་མཇུག་ཏུ་མཉམ་ལས་སྨན་བཅོས་ཀྱི་རྨང་གཞིའི་ཐོག་སླར་ཡང་ཁྱིམ་ཚང་གི་རྩིས་ཁྲ་དང་། ནད་གཞི་ལྕི་བ་གཅིག་གྱུར་འཆར་འགོད། སྨན་བཅོས་རོགས་སྐྱོབ་ཕན་ཚུན་ཟུང་འབྲེལ་བཅས་ཀྱི་ཞིང་འབྲོག་ཁུལ་གྱི་སྨན་བཅོས་ལམ་ལུགས་གསར་པའི་ལས་དོན་སྤེལ་ཡོད། ༢༠༠༧ལོར་རང་སྐྱོང་ལྗོངས་ཀྱིས་གཏན་འབེབས་བྱས་པའི་སྨན་རིན་རྩིས་ཞུའི་ཁ་གསབ་བསྡུར་ཚད་ཀྱི་རྨང་གཞིའི་ཐོག་སྔ་རྗེས་སུ་ཞིང་འབྲོག་མང་ཚོགས་ཀྱི་སྨན་རིན་རྩིས་ཞུའི་ཁ་གསབ་བསྡུར་ཚད་དང་ལོའི་སྨན་རིན་རྩིས་ཞུའི་ཁ་གསབ་བྱེད་ཚད་ལེགས་སྒྲིག་དང་མཐོ་རུ་ཐེངས་གཉིས་བཏང་ཡོད། 
        བོད་ཞི་བས་བཅིངས་འགྲོལ་བཏང་ཚུན་རྒྱལ་ཁབ་དང་རང་སྐྱོང་ལྗོངས་ཀྱིས་སྔ་རྗེས་སུ་ཞིང་འབྲོག་མང་ཚོགས་ཀྱི་སྨན་རིན་མི་དགོས་པར་སྨན་བཅོས་བྱེད་པའི་འགྲོ་གྲོན་གྱི་ཚད་གཞི་ཐེངས་བདུན་མཐོ་རུ་བཏང་བ་དང་༢༠༠༨ལོར་ཞིང་འབྲོག་མང་ཚོགས་ཀྱི་ལོ་རེའི་མི་རེའི་ཆ་སྙོམས་ཀྱི་སྨན་རིན་མི་དགོས་པར་སྨན་བཅོས་བྱེད་པའི་འགྲོ་གྲོན་དེ་སྒོར་༡༤༠ཟིན་པ་དང་། ཞིང་འབྲོག་མང་ཚོགས་མི་སྒེར་གྱིས་མ་དངུལ་གྲབས་གསོག་བྱེད་ཚད་དེ་༩༥%ཟིན་པ། ལོར་རིམ་རྩིས་བྱས་ན་སྨན་རིན་རྩིས་ཞུ་དང་ཁ་གསབ་སྒོར་ཁྲི་༣༩༨༡.༥༩ཟིན་པ་མ་ཟད་སྨན་རིན་མི་དགོས་པར་སྨན་བཅོས་བྱ་རྒྱུའི་སྲིད་ཇུས་ཀྱིས་རྨང་གཞི་བྱས་པའི་ཞིང་འབྲོག་མང་ཚོགས་ཀྱི་སྨན་བཅོས་ལམ་ལུགས་གསར་པའི་ཕན་པ་དེ་ཞིང་འབྲོག་མང་ཚོགས་ཀུན་ལ་ཁྱབ་པ་དང་འབྲེལ་གྲོང་གསེབ་ཏུ་སྨན་པ་དང་སྨན་དཀོན་པ་དང་། ནད་ལྟ་དཀའ་བ། སྨན་རིན་མཐོ་བ་སོགས་ཀྱི་གནད་དོན་ཐག་གཅོད་ནུས་ལྡན་བྱུང་ཡོད། 
རིམས་ནད་སྔོན་འགོག་ལས་དོན་སྐས་རིམ་གསར་པར་སླེབས་པ། 
      ༡༩༨༦ལོ་ནས་བཟུང་བྱིས་པར་འཆར་གཞི་ལྟར་རིམས་འགོག་སྨན་ཁབ་རྒྱག་པའི་ལས་དོན་སྤེལ་འགོ་བཙུགས་ཚུན་༡༩༠༨༧ལོ་དང་། ༡༩༩༠ལོ། ༡༩༩༦ལོ་བཅས་སུ་དུས་བཀག་ལྟར་ས་ཁུལ་དང་། རྫོང་། ཤང་བཅས་སུ་འཆར་གཞི་ལྟར་རིམས་འགོག་སྨན་ཁབ་རྒྱག་ཚད་དེ་༨.༥%ཟིན་ཡོད། ༢༠༠༣ལོར་མཆིན་ནད་ལྡེམ་བུའི་རིམས་འགོག་སྨན་ཁབ་རྒྱག་རྒྱུ་དེ་འཆར་གཞི་ལྟར་རིམས་འགོག་སྨན་ཁབ་རྒྱག་པའི་རྒྱུན་གཏན་ལས་དོན་ནང་འཇོག་འགོ་ཚུགས་པ་དང་༢༠༠༨ལོར་འཆར་གཞི་ལྟར་རིམས་འགོག་སྨན་ཁབ་རྒྱག་པའི་སྣ་ཁ་༡༢བར་མང་དུ་བཏང་བ་དང་རིམས་འགོག་སྨན་ཁབ་རྒྱག་ཚད་དེ་༩༠%ཡན་དུ་རྒྱུན་འཁྱོངས་ཐུབ་ཡོད། བུད་མེད་དང་བྱིས་པའི་འཕྲོད་བསྟེན་ལས་དོན་ལ་གྲུབ་འབྲས་མངོན་གསལ་དོད་པོ་ཐོབ་ཅིང་། མིག་སྔར་ས་ཁུལ་དེ་ཡོངས་སུ་བུད་མེད་དང་བྱིས་པའི་འཕྲོད་སྦྱོར་སྒྲིག་གཞི་བརྒྱད་ཡོད་པ་དང་སྨན་ཁང་གསུམ“བྱིས་གཅེས་སྨན་ཁང”ལ་བདམས་ཡོད། 
བོད་ལུགས་གསོ་རིག་དང་བོད་སྨན་བྱ་གཞག་དར་འཕེལ་བྱུང་བ། 
      མིག་སྔར་ས་ཁུལ་དེ་ཡོངས་སུ་ཁྱོན་བསྡོམས་སྨན་རྩིས་ཁང་༢དང་བོད་སྨན་བཟོ་གྲྭ་༡ཡོད་པ་དང་རྫོང（གྲོང་ཁྱེར）༡༧ཚང་མར་བོད་ལུགས་གསོ་རིག་ཚན་ཁག་བཙུགས་པ་དང་བོད་ལུགས་གསོ་རིག་གི་སྨན་བཅོས་དང་། སློབ་གསོ། ཞིབ་འཇུག བོད་སྨན་ཐོན་སྐྱེད་མ་ལག་བཅས་རིམ་བཞིན་བཙུགས་ཡོད། མིག་སྔར་གཞིས་རྩེ་ས་ཁུལ་སྨན་རྩིས་ཁང་དུ་འགན་ནུས་དང་དེ་བཞིན་ནད་ཐོག་ཚན་ཁག་༡༢བཙུགས་ཡོད་པ་དང་བོད་ལུགས་གསོ་རིག་སྒོ་བསྟེན་སྨན་ཁང་༢དང་བོད་ལུགས་དང་ཕྱི་ལུགས་ཟུང་འབྲེལ་གྱི་ཚན་ཁག་༢བཙུཌ་ཡོད། ད་ཆ་འཕྲོད་བསྟེན་ལག་རྩལ་མི་སྣ་༧༣ཡོད། དུས་མཚུངས་སྨན་ཁང་དེས་བཙུགས་པའི་ས་ཁུལ་གྱི་བོད་ལུགས་གསོ་རིག་གི་གནམ་རིག་སྐར་རྩིས་ཞིབ་འཇུག་ལྟེ་གནས་ཀྱིས་སྔ་རྗེས་སུ་བོད་སྨན་སྣ་ཁ་གསར་པ་ཁ་ཤས་ཞིབ་བཟོ་བྱས་པ་དང་འབྲེལ་ཁྱབ་གདལ་བཏང་ཡོད། 
   འཆར་ལྡན་བུ་བཙའི་ཞབས་ཞུའི་ཆུ་ཚད་ལོ་རེ་བཞིན་མཐོ་རུ་ཕྱིན་པ།
      ༡༩༩༧ལོར་རྫོང（གྲོང་ཁྱེར）ཁག་ཏུ་མི་འབོར་དང་འཆར་ལྡན་བུ་བཙའི་གཞུང་ལས་ཁང་བསྟུད་མར་བཙུགས་ཡོད། མིག་སྔར་ས་ཁུལ་དེ་ཡོངས་སུ་མི་འབོར་དང་འཆར་ལྡན་བུ་བཙའི་དོ་དམ་མི་སྣ་༢༧ཡོད། དུས་རབས་གོང་མའི་ལོ་རབས་༩༠པའི་རྗེས་ས་ཁུལ་དེས་འཆར་ལྡན་བུ་བཙའི་ལས་དོན་གྱི་གཙོ་གནད་དེ་ཞིང་འབྲོག་ཁུལ་དུ་ཕྱོགས་ནས་ལག་རྩལ་ཞབས་ཞུ་དང་། དྲིལ་བསྒྲགས། མང་ཚོགས་རང་མོས་བཅས་ཀྱི་ལས་ཀའི་བྱེད་ཕྱོགས་ལག་བསྟར་དོན་འཁྱོལ་བྱས་པ་དང་ཞིང་འབྲོག་ཁུལ་གྱི་འཆར་ལྡན་བུ་བཙའི་ཞབས་ཞུའི་ལས་དོན་ལ་ཤུགས་སྣོན་བརྒྱབ་ཡོད། ༢༠༠༠ལོ་ཚུན་ས་ཁུལ་མི་འབོར་དང་འཆར་ལྡན་བུ་བཙའ་ཨུ་ཡོན་ལྷན་ཁང་གིས་ཞིང་འབྲོག་ཁུལ་གྱི“ཕྲུ་གུ་གཅིག་གམ་ཕྲུ་གུ་བུ་མོ་གཉིས”ལས་མེད་མཁན་གྱི་དཀའ་ངལ་ཡོད་པའི་ཁྱིམ་ཚང་ལ་རོགས་སྐྱོར་བྱེད་པ་སོགས་ཀྱི་སྲིད་ཇུས་བསྟུད་མར་ལག་བསྟར་བྱས་པས་མི་འབོར་དང་འཆར་ལྡན་བུ་བཙའི་བྱ་གཞག་སྒོ་ཀུན་ནས་འཕེལ་རྒྱས་འགྲོ་རྒྱུར་སྔར་བས་སྐུལ་མ་ཐེབས་ཡོད། ༢༠༠༨ལོར་ས་ཁུལ་གྱི་མི་འབོར་འཕར་ཚད་༡༠‰ནང་ཚུན་དུ་རྒྱུན་མཐུད་ངང་ཚོད་འཛིན་བྱས་པ་དེ་ལྗོངས་ཡོངས་ཀྱི་ཆ་སྙོམས་ཆུ་ཚད་ལས་༡༦‰གིས་ཉུང་བ་ཡོད།