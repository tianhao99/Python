བོད་ཀྱི་ཁ་བཏགས་ཐོག་མ།
དེ་ཡང་བོད་ཀྱི་ཁ་བཏགས་ནི་འཛམ་གླིང་གི་ཡུལ་གྲུའི་གཙུག་ན་འཚོ་བའི་བོད་མི་རིགས་ཀྱི་རང་གཤིས་དྲི་མ་མེད་པ་དེ་ཉིད། ཕྱི་ཡུལ་དུས་ཀྱི་བྱ་དངོས་ཇི་སྙེད་ནང་བསམ་བློའི་ངོ་བོ་དང་འདྲེས་ངེས་སུ་གྱུར་སྟེ་ཕྱིར་རང་མདངས་སེམས་ཀྱི་ངང་རྒྱུད་དཀར་པོ་དེ་ཉིད་ཇི་བཞིན་གསལ་རྗེན་དུ་མཚོན་པའི་རྟགས་སམ་རྟེན་འབྲེལ་ལེགས་སྐྱེས་སུ་སྤྱོད་པའི་རྫས་དར་གལ་ཆེན་དེ་ལ་ཁ་དར་རམ་ཁ་བཏགས་ཞེས་ཟེར། 
　ཁ་ཅིག་གིས་ཁ་བཏགས་ནི་འགྲོ་མགོན་ཆོས་རྒྱལ་འཕགས་པ་ས་སྐྱིན་པཎི་ཏས་ཁྲིད་དེ་སྤྱི་ལོ་༡༢༤༤ལོར་ལིང་གྲུ་ནས་གོང་མ་ཁོ་ཏན་དང་མཇལ། དེ་ནས་སེ་ཆེན་ཧན་གྱིས་བུ་བླར་བཀུར་རྗེས་༡༢༦༥ལོར་ཐེངས་དང་པོར་བོད་དུ་ཕེབས་ཏེ་ལྷན་ལྡན་གཙུག་ལག་ཁང་གི་ལྡེབས་བྲིས་ཀྱི་སྒྲོལ་མར་ཁ་བཏགས་ཕུལ་བར་བཞེས་པའི་སྒྲོལ་སྐུ་དར་ལེན་མ་དང༌། མ་དབུས་ཀྱི་དགོན་སྡེ་དང་དགེ་འདུན་འདུས་མང་ལ་དར་ཁས་སྐུ་འགྱེད་བཏང་བའི་ལོ་རྒྱུས་ལས་འཕྲོས་ཏེ་ཆོས་རྒྱལ་འཕགས་པའི་སྐབས་ནས་དར་ཡོད་པར་བཀོད་ཡོད། དེའི་གདགས་གཞི་ཡང་བོད་སྐད་དང་སོག་སྐད་གཉིས་ཀྱི་མིང་འདོགས་ཀྱི་སྒྲ་གདངས་དངོས་ཏེ་བོད་ཀྱི་སྐད་དུ་འགྱུར་བ་རྒྱུ་མཚན་དུ་བཀོད་དེ་ཁ་བཏགས་ཞེས་པ་སོག་སྐད་ཡིན་ཚུལ་དང༌། བོད་སྐད་ཡིན་ན་བོད་བྱིངས་ལ་དར་བ་ནི鉊དར་鉋ལས་ཁ་བཏགས་མིན་པར་སྨྲ་བ་ནི་མུ་ཅོར་ཙམ་དུ་ཟད་དེ། འདིར་དཔེ་དོན་ཉིས་ཆར་ནས་ཅུང་ཟད་ཙམ་ངོ་སྤྲོད་བགྱི་ན།
　བོད་མི་རིགས་ཡོངས་ལ་དར་ཁྱབ་ཆེ་བའི་རྟེན་འབྲེལ་ལེགས་ཉེས་ཐུན་མོང་ལ་སྤྱོད་པའི་ཁ་བཏགས་ནི། བོད་ཀྱི་ཡུལ་ལུང་ནས་ཐོན་པའི་ཤེས་རིག་གི་དངོས་རྫས་རྒྱུ་མཚན་ཅན་ཞིག་ཡིན་ལ། དེའི་མིང་གི་གདགས་གཞི་ཡང་བོད་སྐད་གཤའ་མ་ཞིག་ཡིན་པར་གླེང་ངོ༌། གནའ་བོའི་བོད་ཀྱི་ཡ་ཐོག་སྤྱི་ཚོགས་ཀྱི་ཐོན་སྐྱེད་ནུས་ཤུགས་ཆེས་ཞན་བའི་དུས་སུ།སེམས་ཅན་གྱི་བལ་པགས་མཁོ་སྤྱོད་བྱས་པ་དེ་སྤྱི་ཚོགས་ཐོན་སྐྱེད་ཀྱི་མ་ལག་གཙོ་བོར་གྱུར་བའི་ཁྲིད་དུ། སེམས་ཅན་གྱི་བལ་པགས་མཁོ་སྤྱོད་བྱས་པ་དེ་སྤྱི་ཚོགས་ཐོན་སྐྱེད་ཀྱི་མ་ལག་གཙོ་བོ་གྱུར་བའི་ཁྲོད་དུ། བལ་རིགས་ཀྱི་ལས་སྣོན་བེད་སྤྱོད་བཏང་སྟེ་ཐོག་མའི་དར་ཡུག་ཅེས་པ་དེ་བྱུང་ལ། བཙན་པོ་གཉའ་ཁྲིའི་སྐབས་ནས་དར་བའི་鉊དར་鉋ཅེས་དེ་ནི་བལ་རིགས་ལས་སྣོན་གྱི་ཐོག་མའི་དུས་སྐབས་ཡིན་ཏེ། ལྷ་རྗེའམ་བཙན་པོ། བླ་རིགས་བཅས་ལ་མཆོད་བཀུར་གྱི་དོད་དུ་སྔོན་ལ་བལ་གྱིས་བརྒྱན། དེ་ནས་དར་གྱིས་གཡོགས་པས་ད་ལྟའི་བར་བོད་དུ་དར་བའི་སེམས་ཅན་ཚེ་ཐར་གཏོང་སྐབས་སམ་རི་མགོའི་ལྷ་ཤིང་ལ་བལ་གྱིས་བརྒྱན་པའི་སྲོལ་དེ་གནའ་བོའི་བླ་མཆོད་བཀུར་ལས་འཕེལ་བར་ལོ་རྒྱུས་ཁུངས་བཙུན་དག་ཏུ་བཞེད་དོ། རྒྱུ་མཚན་དེའི་དབང་གིས་བལ་རིགས་ལས་སྣོན་བྱས་པ་ལས་དར་ཡུག་བྱུང་བ་ལགས་ན། བཟང་བོའི་རྟེན་འབྲེལ་གྱི་ཐོག་མར་བལ་དཀར་གྱིས་བརྒྱན་པས་དེའི་དོད་ཐུབ་ཏུ་དར་ཡུག་སྤྱད་པ་ངང་གིས་ཤེས་སྲིད་པ་བཞིན། དར་ཡུག་སྤྱོད་པ་དེ་ཡང་ཐོག་མར་དད་གུས་ཞུ་ཡུལ་ལ་ཕུལ་བ་ལས་རིམ་གྱིས་འཕེལ་འགྱུར་བྱུང་བ་ཡིན་ནོ། དེ་བས་བོད་ཀྱི་སྐད་དུ་鉊དར་鉋ཅེས་པ་དེ་ལ་དར་ཁ་དང་དར་ཡུག་གོས་ཞེས་མིང་གི་རྣམ་གྲངས་དུ་མ་ཞིག་ཡོད་ཀྱང༌། གཙོ་གནད་དར་གྱི་རྣམ་གྲངས་དེ་ཉིད་གྱི་ནོམ་སྤྱོ་སྤྱོད་ཅན་དུ་འཕེལ་བས་ན། དར་དེ་ལ་ཁ་ཚར་གྱིས་བརྒྱན་པས་ཁ་དར་ཞེས་པའི་མིང་འགྱུར་ཏེ་རིམ་གྱིས་ཁ་བཏགས་ཞེས་འབོད་པའི་ཚད་དུ་སླེབས་པ་ཡིན་ནོ། 
　ཁ་དར་ཞེས་པ་ནི་བྱ་དངོས་གང་རུང་བདེ་ལེགས་སུ་འབོད་པའི་ཁ་ལ་དར་དཀར་བོས་སྨོས་པ་མ་ཡིན་པར། ཞིང་དམ་པ་ལ་མཇལ་ཁ་ཞུ་བྱེད་ཀྱི་དར་དཀར་བོ་དྲི་མ་མེད་པའམ་དར་དཀར་པོ་ཡུག་བཟང་ཅན་དེ་ལ་ཁ་ཚར་གྱིས་བརྒྱན་པས་ན་ཁ་དར་ཞེས་ད་ལྟའི་བར་འབོད་པའི་སྲོལ་དེ་བྱུང༌། དམངས་ཁྲོད་དུ་དར་བའི་鉄ཁ་བཏགས་ཀྱི་བཤད་པ་鉅ཞེས་པའི་ཁྲོད་དུའང༌། ཁ་བཏགས་ཐོག་མ་དར་ཁ་ཡིན་ནས། ཁ་ནས་བཀྲ་ཤིས་རྟགས་བརྒྱད་ཡོད་ནས། ཁ་འཇའ་དར་ཚོན་སྣ་ལྔའི་ཙོར་གྱིས་བརྒྱན་ནས། ཁ་ཚར་གཡས་པའི་སྟེང་ལ་གསེར་མི་འགྱུར་གྱི་ཡིག་དྲུག་རང་བྱོན་བབས་འདྲ། ཁ་ཚར་གཡོན་པའི་སྟེང་ལ་དངུལ་མི་འགྱུར་གྱི་རྟ་མཆོག་རང་བྱོན་ཤར་འདྲ། ཞེས་ཁ་བཏགས་ཀྱི་ཁ་ཚར་དེ་ལའང་བཤད་པ་གནད་ཐོན་རེ་ལྔར་ནས་བཏོན་ཡོད་པ་འདིས་དར་དཀར་བོ་ཡུག་བཟང་ཅན་དེའི་ཁར་ཙོར་གྱིས་བརྒྱན་པས་ན་ཁ་དར་ཞེས་པ་ཡིན་ནོ། རྒྱུ་མཚན་དེས་ཁ་དར་གྱི་མིང་དངོས་མ་དེ་རིམ་འཕེལ་བྱུང་བ་ལས་ཁ་བཏགས་སུ་འཕེལ་བ་ཡིན་པས།ཁ་བཏགས་ཡོད་ཚད་ལ་ཁ་ཚར་གྱིས་བརྒྱན་ཡོད་པའི་བོད་ཀྱི་རིག་རྫས་སྐད་གྲགས་ཅན་དེའི་ཐོག་མཐའ་བར་གསུམ་གྱི་ཁྱད་ཆོས་རེ་རེར་གཟུ་བོའི་བློས་དཔྱད་ན་ངེས་ཤེས་འདྲོངས་ཐུབ། 
　ཁ་མདོག་གི་ཆ་ནས་བཤད་ན། ཕྱིའི་ཡུལ་དུས་ཀྱི་ཁོར་ཡུག་གངས་རི་དེ་ཉིད་སྐྱེ་དངོས་གཞན་དག་བཞིན་མདོག་འགྱུར་སླ་བའི་བདག་ཉིད་ཅན་མིན་པར། ཆར་རླུང་དྲོད་གྲང་ཅི་ཙམ་བདས་ཀྱང་རང་མདོག་དཀར་བོ་མི་ཉམས་པའི་ཚུལ་དེ་ནང་རང་གཤིས་དཀར་པོ་ནམ་ཡང་མི་འགྱུར་བ་མཚོན་བྱེད་བོད་སྐད་དུ་གཤིས་རྒྱུད་མདའ་ལས་དྲང་བ། ངང་རྒྱུད་དར་ལས་འཇམ་པ་ཟེར་བ་བཞིན། གནའ་བོའི་བལ་དཀར་ནས་དར་དཀར་གྱི་བར་དུ་དཀར་བོ་དེ་ཉིད་དྲི་མ་མེད་པའི་དོན་སྟོན་པས་ན་དར་དཀར་བོ་སྤྱོད་པའི་སྲོལ་དེ་ལྟར་བྱུང༌། དེ་ཡང་ཨ་ཤེ་ནས་ནང་མཛོད་བཅས་བྱེ་བྲག་ཁ་དར་སྣ་མང་ཡང་དར་རིང་བོ་སྤྱོད་པ་དེ་ཉིད། ཕྱིའི་གངས་དཀར་གྱི་འདབ་མ་བཞིན་གཙང་ཞིང་རིང་བ། ནང་ཕན་ཚུན་ལ་མི་བསླུ་བའི་མཛའ་སེམས་ཀྱི་བརྩེ་དུང་རིང་མོ་མཚོན་པས་ན་ཁ་བཏགས་རིང་བ་ཅན་ནི་ཡག་ཤོས་སམ་མཆོག་ཏུ་བརྩིའོ། 
　ཁ་བཏགས་དཀར་བོ་ལས་གཞན་སེར་བོ་དང་སྔོན་པོ་སོགས་དུ་མའི་མདངས་ཅན་ཡོད་པ་ལས། སེར་བོ་ནི་ནང་བའི་བསྟན་པ་དར་བ་ནས་དེའི་ཤེས་རིག་དང་འདྲེས་ངེས་སུ་གྱུར་བ་བཞེད་ལ། སྔོན་པོ་ནི་སོག་པོ་གཅིག་པུས་སྤྱོད་པ་ཙམ་མིན་པར་བོད་ཀྱི་མངའ་མཛད་བྱིངས་ལ་རྟེན་འབྲེལ་མཚོན་དོན་དུ། འཕྲིན་ལས་ནམ་མཁར་མཉམ་པའི་མཚོན་དོན་ལས་མདོག་སྔོན་སྤྱོད་པ་ལྟར་དུ་འཕེལ་བས་ན། ཁ་བཏགས་བྱུང་འཕེལ་གྱིས་དུས་ནི་བོད་ཀྱི་བཙན་པོའི་རྒྱལ་རབས་ཐོག་མ་གཉའ་ཁྲིའི་དུས་སྐབས་ནས་དར་བ་ཡིན་ལ། དར་བྱུང་བ་ཉིད་ནས་ཁ་དར་བྱུང་སྟེ་ཕྱིས་ཁ་བཏགས་སུ་འགྱུར་བ་ཡིན་པས། ཡུལ་ལུང་གཞན་སྐད་ནས་བྱུང་བའི་ཤེས་རིག་ཅིག་མིན་ལ་སྒྲ་གདངས་གཞན་འགྱུར་ལས་བྱུང་བ་དེ་བས་ཀྱང་མིན་ཚུལ་དཔྱོད་ལྡན་རྣམས་ཀྱིས་བརྟག་ན་ཤེས་སྲིད་པ་ཉིད་དོ། །