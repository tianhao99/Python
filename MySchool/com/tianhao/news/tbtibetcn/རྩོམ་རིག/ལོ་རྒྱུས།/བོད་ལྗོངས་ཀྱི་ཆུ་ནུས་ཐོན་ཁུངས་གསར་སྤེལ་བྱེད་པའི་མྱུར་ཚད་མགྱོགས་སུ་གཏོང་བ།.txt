བོད་ལྗོངས་ཀྱི་ཆུ་ནུས་ཐོན་ཁུངས་གསར་སྤེལ་བྱེད་པའི་མྱུར་ཚད་མགྱོགས་སུ་གཏོང་བ།
ཉེ་དུས། བོད་རང་སྐྱོང་ལྗོངས་སྲིད་གཞུང་དང་ཀྲུང་གོ་ཀྲུང་ཧྭ་གློག་ཤུགས་ཚོགས་པ་ཀུང་སིས་བཞུགས་མོལ་གནང་ནས་བོད་ལྗོངས་ཀྱི་ཆུ་གློག་ཐོན་ཁུངས་གསར་སྤེལ་ཇུས་ཆེན་གྲོས་མོལ་གནང་བ་རེད།      རང་སྐྱོང་ལྗོངས་ཏང་ཨུད་ཀྱི་ཧྲུའུ་ཅི་གཞོན་པ། རང་སྐྱོང་ལྗོངས་ཀྱི་ཀྲུའུ་ཞི་པད་མ་འཕྲིན་ལས་དང་ཀྲུང་གོ་ཀྲུང་ཧྭ་གློག་ཤུགས་ཚོགས་པ་ཀུང་སིའི་ཏང་ཙུའུ་ཡི་ཧྲུའུ་ཅི། སྤྱི་ཁྱབ་སྤྱི་གཉེར་གཞོན་པ་ལིའི་ཆིང་ཁུའེ་རྣམ་གཉིས་ཀྱིས་བཞུགས་མོལ་ཚོགས་འདུའི་ཐོག་གསུང་བཤད་གནང་བ་རེད།      པད་མ་འཕྲིན་ལས་ཀྱིས་རང་ལྗོངས་ཀྱི་ཆུ་ནུས་ཐོན་ཁུངས་གསར་སྤེལ་བྱེད་པའི་མྱུར་ཚད་མགྱོགས་སུ་གཏོང་བ་དེ་རྒྱལ་ཁབ་ཀྱི་ནུབ་གློག་ཤར་སྐྱེལ་དང་བོད་གློག་ཕྱིར་སྐྱེལ་འཐབ་ཇུས་ལག་བསྟར་དང་བོད་ཤར་ལྷོའི་ཆུ་གློག་ནུས་པའི་རྟེན་གཞི་གསར་སྤེལ་འཛུགས་སྐྲུན་ལ་སྐུལ་མ་གཏོང་བའི་ཐད་དོན་སྙིང་གལ་ཆེན་ལྡན་ཡོད་པ་དང་། བོད་ཀྱི་ཆུ་ནུས་གཙོ་བོ་ཡར་ཀླུང་གཙང་པོའི་དབུས་རྒྱུད་དང་སྨད་རྒྱུད་དང༌། རྒྱལ་མོ་རྔུལ་ཆུ། རྫ་ཆུ། འབྲི་ཆུའི་སྟོད་རྒྱུད་བཅས་སུ་གཅིག་སྡུད་བྱས་ཡོད་ཅིང་། ད་ལྟ། ཀྲུང་གོ་ཀྲུང་ཧྭ་གློག་ཤུགས་ཚོགས་པ་དང་ཀྲུང་གོ་ཀྲུང་ཧྭ་ནུས་པའི་འབྱུང་ཁུངས་ཚོགས་པ། ཏཱ་ཐང་ཚོགས་པ། རྒྱལ་ཁབ་གློག་ཤུགས་སོགས་གཞུང་ཁོངས་ཁེ་ལས་ཆེ་གྲས་ཚང་མས་རང་སྐྱོང་ལྗོངས་སྲིད་གཞུང་དང་གྲོས་མཐུན་བཞག་ཡོད་པ་རེད། གོམ་སྟབས་རྗེས་མར་རང་སྐྱོང་ལྗོངས་སྲིད་གཞུང་གིས་ཀྲུང་གོ་ཀྲུང་ཧྭ་གློག་ཤུགས་ཚོགས་པ་ཀུང་སི་དང་སྤེལ་རེས་དང་མཉམ་ལས་བྱེད་རྒྱུར་མུ་མཐུད་ཤུགས་སྣོན་བརྒྱབ་ཏེ། ཐུན་མོང་ཐོག་བོད་ཀྱི་ཆུ་གློག་ཐོན་ཁུངས་གསར་སྤེལ་ལ་སྐུལ་འདེད་གཏོང་རྒྱུ་ཡིན་ཞེས་གསུངས་པ་རེད།      ཀྲུང་གོ་ཀྲུང་ཧྭ་གློག་ཤུགས་ཚོགས་པ་ཀུང་སིའི་ཏང་ཙུའུ་ཡི་ཧྲུའུ་ཅི། སྤྱི་ཁྱབ་སྤྱི་གཉེར་གཞོན་པ་ལིའི་ཆིང་ཁུའེ་ཡིས་བཞུགས་མོལ་ཚོགས་འདུའི་ཐོག་ཀྲུང་གོ་ཀྲུང་ཧྭ་གློག་ཤུགས་ཚོགས་པས་རང་སྐྱོང་ལྗོངས་ཀྱི་རིམ་ཁག་ཏང་ཨུད་དང་སྲིད་གཞུང་གི་ཤུགས་ཆེའི་རྒྱབ་སྐྱོར་འོག་ཡིད་ཆེས་བརྟན་པོ་དང་དཀའ་ངལ་སྣ་ཚོགས་ཁྱད་གསོད་བྱས་ཏེ། བོད་ཀྱི་ཆུ་གློག་ཐོན་ཁུངས་གསར་སྤེལ་གྱི་ལས་དོན་ཁག་སྤེལ་བའི་མྱུར་ཚད་མགྱོགས་སུ་བཏང་ནས་བོད་ཀྱི་དཔལ་འབྱོར་དང་སྤྱི་ཚོགས་གོང་འཕེལ་དང་། མི་དམངས་ཀྱི་འཚོ་བ་ཕུན་སུམ་ཚོགས་པོ་ཡོང་ཆེད་ལེགས་སྐྱེས་འབུལ་རྒྱུ་དང་། བོད་མི་དམངས་ལ་བདེ་སྐྱིད་བསྐྲུན་རྒྱུ་ཡིན་ཞེས་གསུངས་པ་རེད།