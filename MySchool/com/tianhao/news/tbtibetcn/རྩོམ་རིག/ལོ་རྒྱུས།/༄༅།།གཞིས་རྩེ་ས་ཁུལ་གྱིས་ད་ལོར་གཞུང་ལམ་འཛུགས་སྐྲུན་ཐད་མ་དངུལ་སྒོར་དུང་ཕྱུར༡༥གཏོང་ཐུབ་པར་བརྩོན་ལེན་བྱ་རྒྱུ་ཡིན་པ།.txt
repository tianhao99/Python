༄༅།།གཞིས་རྩེ་ས་ཁུལ་གྱིས་ད་ལོར་གཞུང་ལམ་འཛུགས་སྐྲུན་ཐད་མ་དངུལ་སྒོར་དུང་ཕྱུར༡༥གཏོང་ཐུབ་པར་བརྩོན་ལེན་བྱ་རྒྱུ་ཡིན་པ།
ཉེ་ལམ། གསར་འགོད་པས་གཞིས་རྩེ་ས་ཁུལ་འགྲིམ་འགྲུལ་ཅུས་ནས་ཤེས་རྟོགས་བྱུང་གསལ། ད་ལོར། གཞིས་རྩེ་ས་ཁུལ་གྱིས་ས་ཁུལ་ཡོངས་ཀྱི་འགྲིམ་འགྲུལ་གྱི་དོན་དངོས་དང་ཟུང་འབྲེལ་བྱེད་པ་དང་། ཕན་ནུས་ལྡན་པར་འཛུགས་སྐྲུན་བྱེད་པའི་ལོ་འཁོར་དམ་འཛིན་བྱས་ཏེ། འགྲིམ་འགྲུལ་རྨང་གཞིའི་སྒྲིག་བཀོད་འཛུགས་སྐྲུན་བྱེད་ཤུགས་མུ་མཐུད་ཆེ་རུ་གཏོང་བ་དང་། གཞུང་ལམ་འཛུགས་སྐྲུན་གྱི་གོམ་སྟབས་ཇེ་མགྱོགས་སུ་གཏོང་བ། ཕྱོགས་བསྡུས་འགྲིམ་འགྲུལ་སྐྱེལ་འདྲེན་མ་ལག་འཛུགས་སྐྱོང་ལ་སྐུལ་འདེད་ཏན་ཏིག་བྱེད་པ་བཅས་བྱས་ཏེ།  སྟོབས་ཤུགས་གང་ཡོད་ཀྱིས་གཞིས་རྩེ་ས་ཁུལ་གྱི་དཔལ་འབྱོར་འཛུགས་སྐྲུན་ཐད་ཞབས་འདེགས་ཞུ་རྒྱུ་ཡིན་ཞིང་། ད་ལོར། ས་ཁུལ་ཡོངས་ཀྱིས་གཞུང་ལམ་འཛུགས་སྐྲུན་ཐད་མ་དངུལ་སྒོར་དུང་ཕྱུར༡༥གཏོང་ཐུབ་པར་བརྩོན་ལེན་བྱ་རྒྱུ་ཡིན་པ་རེད།