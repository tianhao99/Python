ལྷ་བུ་མགོ་དཀར།
《 ཆོས་འབྱུང་མཁས་པའི་དགའ་སྟོན》 ལས། 
ལེགས་དྲུག་ཐོག་མ་ཨེ་ཤོ་ལེགས་ཞེས་བྱ། །
དེ་ཡི་བློན་པོ་ལྷ་བུ་མགོ་དཀར་ཞེས། །
ཁུ་ཁུ་རུ་ལས་སྐྱེས་ཀྱི་བུ་ཡིས་བྱས། །
འཕྲུལ་བློན་མཛངས་མི་བདུན་གྱི་གཉིས་པ་ཡིན། །
མཛངས་པའི་ལས་སུ་ཞིང་ལ་དོར་ཁ་བརྩིས། །
འབྲོག་ལ་ཐུལ་རྩིས་ཕུ་ཆུ་ཡུར་དུ་དྲངས། །
མདའ་རུ་ཆུ་མ་རྨོ་བ་འདི་ནས་དར།།
         ཞེས་པ་ལྟར་དུ། སྤུ་དེ་གུང་རྒྱལ་གྱི་བློན་པོ་རུ་ལས་སྐྱེས་ཀྱི་བུ་ལྷ་བུ་མགོ་དཀར་ཞེས་པ་ནི་སྤུ་རྒྱལ་གདུང་རབས་བར་གྱི་ལེགས་དྲུག་ལས་ཐོག་མ་ཨེ་ཤོ་ལེགས་ཀྱི་དུས་ཡིན་ཞིང་། ཁོས་ཡབ་ཀྱི་བློན་པོའི་གོ་གནས་རྒྱུད་འཛིན་བྱས་ཏེ་དཔལ་འབྱོར་གོང་འཕེལ་དང་ཆབ་སྲིད་བརྟན་འཇགས། དམངས་ཀྱི་འཚོ་བ་ཇེ་ལེགས་སུ་གཏོང་ཆེད་དུ་ཞིང་ལ་དོར་ཁ་བརྩི་བ་དང་འབྲོག་ལ་ཐུལ་བརྩིས་ཞེས་པ་བཞིན་དུ་བཞོན་མའི་གྲངས་ཀ་བསྟུན་ཤེས་ཀྱི་བརྩི་བའི་སྲོལ་བཙུགས་ནས་ཞིང་ལས་དོ་དམ་གྱི་སྒྲིག་གཞིའི་ལམ་ལུགས་ཐོག་མ་ཆགས་ཤིང་། ཕུ་ཆུ་ཡུར་བ་ལ་དྲངས་ནས་མདའ་ལ་ཆུ་མའི་ཞིང་བཟོས་ནས་ཞིང་ལས་ཐོན་སྐྱེད་འཕེལ་རྒྱས་ཆེན་པོ་བྱུང་ཞིང་དེ་ཡི་གོང་ལ་ཞིང་རྣམས་ཆར་མར་འདེབས་པ་དང་།བོད་ཀྱི་ཞིང་ཕྱུགས་ལས་འཕེལ་རྒྱས་སུ་འགྲོ་བ་ལ་བྱས་རྗེས་རླབས་པོ་ཆེ་བཞག་ཡོད་པས་བོད་ཀྱི་མཛངས་མི་བདུན་ལས་གཉིས་པ་ཡིན།