བོད་ཀྱི་བློན་ཆེན་མགར་སྟོང་བཙན་གྱི་སྐོར།
རང་ཅག་བོད་གངས་ཅན་གྱི་ཡུལ་དེར་བཙན་པོའི་དུས་རབས་ཀྱི་ཉི་གཞོན་ཤར་བ་ནས་བཟུང༌། བཙན་པོའི་ཐོག་མ་གཉའ་ཁྲི་བཙན་པོ་ནས་རྒྱལ་ཐོག་ཞེ་གཉིས་པ་ཁྲི་དར་མ་ཨུ་དུམ་བཙན་གྱི་བར་རིམ་པར་བྱོན་པའི་དབུས་ནས་སྙན་གྲགས་ཀྱི་བ་དན་ཕྱོགས་བཅུར་བསྐྱོད་པའི་རྒྱལ་མཚན་གྱི་ཏོག་ལྟ་བུ་སུམ་གཉིས་དབང་དུ་བསྒྱུར་བར་མཛད།བོད་མི་རིགས་ཀྱི་ལོ་རྒྱུས་ཐོག་གི་རླབས་ཆེན་མི་སྣ། བོད་ཁམས་གཅིག་གྱུར་གྱི་རྒྱལ་པོ་ཆོས་རྒྱལ་སྲོང་བཙན་སྒམ་པོ་སྟེ་བོད་རྒྱལ་སོ་གསུམ་པ་དེའི་སྐབས་ནས་བཟུང་གུང་རི་གུང་བཙན་དང༌། མང་སྲོང་མང་བཙན་བར་རྒྱལ་ཐོག་གསུམ་རིང་བཙན་པོའི་ཞབས་འདེགས་ཞུ་མྱོང་བའི་མགར་གྱི་མི་རྒྱུད་དང་བཅས་པའི་སྐོར་ཅུང་ཟད་བརྗོད་པར་བྱའོ།།        དེ་ཡང་བཙན་པོ་སྲོང་བཙན་སྒམ་པོའི་མཚན་སྙན་འཛམ་གླིང་ཕྱོགས་བཅུར་ཁྱབ་པ་ནི་རྒྱུ་མེད་རྐྱེན་མེད་ཅིག་ལས་བྱུང་བ་ཞིག་མ་ཡིན་པར། དེ་ནི་སྐབས་དེའི་མེད་ཐབས་མེད་པའི་བློན་ཆེན་བཞི་སྟེ་མགར་སྟོང་བཙན་ཡུལ་བཟུང་ལ་སོགས་པའི་རྨད་དུ་བྱུང་བའི་ལྷག་བསམ་དང༌། ཞུམ་པ་མེད་པའི་སྙིང་སྟོབས་ལ་ལྟོས་ཚབས་ཆེ་བ་ཞིག་ཡིན་པ་ནི་སྨྲོས་མེད་ལགས། དེར་བརྟེན་མེད་ཐབས་མེད་པའི་བློན་ཆེན་བཞིའི་ཡ་གྱལ་མགར་སྟོང་བཙན་ཡུལ་བཟུང་གི་མཛད་རྗེས་སྐོར་ཐོག་མར་བརྗོད་པར་འདོད། མགར་སྟོང་བཙན་ཡུལ་བཟུང་ནི་༡ སེ་རྨུ་ལྡོང་སྟོང་སྟེ་བོད་ཀྱི་རུས་ཆེན་བཞིའི་ནང་ཚན་ཞང་པོ་ལྷ་རིགས་སྒོ་ལས་མཆེད་པའི་འགར་ཀེ་འགོས་གསུམ་ལ་སོགས་རུས་ཚན་བཅོ་བརྒྱད་དུ་གྱེས་པའི་ནང་ནས་མགར་གྱི་རུས་ཚན་དུ་སྐུ་འཁྲུངས། ཁོང་གི་མགར་གྱི་རུས་རྒྱུད་ནང་གི་བློན་པོའི་རབ་གསུམ་པ་ཡིན་ཀྱང༌། ཁོང་གི་ཡབ་ཡུམ་གྱི་མཚན་སྔར་གྱི་རྒྱལ་རབས་ལོ་རྒྱུས་ཁག་ནང་གསལ་ཁ་མེད། འཁྲུངས་ཡུལ་ལ་བཞེད་ཚུལ་མི་འདྲ་བ་གཉིས་བྱུང་བ་ནི། ༡བོད་ལྗོངས་ལྷོ་ཁ་ས་ཁུལ་ཁོངས་གཉལ་ཞེས་པའི་ས་ཆར་འཁྲུངས་པར་བཞེད་ཚུལ་ཞིག་དང༌། ༢ལྷ་སའི་ཉེ་འདབས་སྟོད་ལུང་ལྡིང་ག་དགོན་པའི་ཉེ་འགྲམ་གྱི་མགར་ཚང་གོག་ཅེས་པའི་ཁྱིམ་ཚང་དུ་འཁྲུངས་པར་བཞེད་ཚུལ་གཅིག་བཅས་བཞེད་ཚུལ་མི་འདྲ་བ་གཉིས་ཡོད་པ་ལས་ཕྱི་མས་འདོད་པའི་ཡུལ་དེའི་ནང་མགར་གྱི་ཕོ་བྲང་ཡིན་ཟེར་བའི་གྱང་རོ་མང་པོ་ཡོད་ཅིང༌། དགོན་པ་དེའི་རྡོ་གཅལ་དབུས་སུ་ཤུག་པ་ཞིག་ཡོད་པ་དེ་ཡང་མགར་གྱིས་བཙུགས་པ་རེད་ཅེས་དམངས་ཁྲོད་དུ་ཡོངས་ཁྱབ་ཀྱི་ཤོད་རྒྱུན་ཞིག་ཡོད།དེས་ན། ཁོ་བོ་ནི་སྟོད་ལུང་མགར་ཚང་གོག་ཏུ་འཁྲུངས་པར་འདོད་ཅིང༌། དེ་ནི་དམངས་ཁྲོད་ཡོངས་ཁྱབ་ཀྱི་བཤད་རྒྱུན་མ་ཉམས་པར་གནས་ཡོད་པ་དང༌། མགར་གྱི་ཕོ་བྲང་གི་ཤུལ་ཡིན་ཟེར་བའི་མཚན་དོན་ཙམ་ལ་བརྟེན་ནས་ཀྱང་ཁོང་གི་འཁྲུངས་ཡུལ་འཁྲུལ་མེད་ཡིན་པར་རམ་འདེགས་བྱེད་ནུས། མགར་གྱི་མི་རྒྱུད་སྔ་མས་ཀྱང་བོད་ཀྱི་བཙན་པོའི་བློན་པོ་བྱེད་མྱོང་བ་ནི། བོད་ཀྱི་བཙན་པོ་ཉེར་དྲུག་པ་ཁྲི་སྒྲ་དཔུང་བཙན་གྱི་སྐབས་སུ་མགར་སྒྲ་རྫི་མུན་གྱིས་རྒྱལ་པོ་དེའི་བློན་པོ་བྱས་ཞེས་རྒྱལ་རབས་ལོ་རྒྱུས་ཁག་ནས་གསུངས་པ་ལས་ཀྱང་རྟོགས་ཐུབ་པ་ཞིག་ཡིན།