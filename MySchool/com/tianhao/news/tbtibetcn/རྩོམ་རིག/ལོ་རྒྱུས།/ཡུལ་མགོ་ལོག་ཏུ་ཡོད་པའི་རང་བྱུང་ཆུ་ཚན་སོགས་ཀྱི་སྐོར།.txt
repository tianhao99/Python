ཡུལ་མགོ་ལོག་ཏུ་ཡོད་པའི་རང་བྱུང་ཆུ་ཚན་སོགས་ཀྱི་སྐོར།
འཕག་པའི་ཐུགས་རྗེ་འགྲོ་ལ་རྗེས་ཆགས་ཤིང་། ། 
འགྲོ་བའི་བསོད་ནམས་སྟོབས་སུ་བརྟས་པ་ལས། །
རྩོལ་མེད་རང་བྱུང་བདུད་རྩིའི་རྒྱུན་བཟང་བོ། །
    ལུས་ཅན་འབྱུང་འཁྲུགས་ཞི་བའི་གསོས་སུ་བབས། །
           རང་བྱུང་ཆུ་ཚན་དང་རང་བྱུང་སྨན་ཆུ་ནི་སྤྱིར་སངས་རྒྱས་བྱང་སེམས་ཀྱི་ཐུགས་བསྐྱེད་སྨོན ་ལམ་གྱི་མཐུ་དང་འགྲོ་བའི་བསོད་ནམས་ལས་གྲུབ་པ་དང་། བྱེ་བྲག་ཏུ་ཅོང་ཞི་རིགས་ལྔ་དང་རྡོ་སོལ་གྱི་བྱེད་རྐྱེན་ལས་འབྱུང་ལྔ་འཕྲད་སྦྱོར་གྱི་དབང་གིས་ཐོན་པ་དང་། འགའ་རེ་ནི་གྲུབ་པའི་དབང་ཕྱུག་དག་གིས་རྫུ་འཕྲུལ་གྱིས་བཏོན་པ་སོགས་ཡིན་ལ། དེ་ཡང་ནད་རིགས་ལ་ཕན་པའི་ཉམས་མྱོང་དངོས་སུ་ཐོབ་པས་མི་རྣམས་རང་བྱུང་ཆུ་ཚན་སོགས་བརྟེན་ལ་ཤིན་ཏུ་སྤྲོ་བ་ཡིན།
                                                                                                           མཛོ་མོའི་ཆུ་ཁོལ།
         མཛོ་མོའི་ཆུ་ཁོལ་ནི་གཉན་པོ་གཡུ་རྩེའི་ཤར་ལྷོ་ད་ལྟའི་གཅིག་སྒྲིལ་རྫོང་དང་རྔ་བ་ཁུལ་གྱི་འབྲེལ་མཚམས་སུ་མཛོ་མོའི་གནས་ཞེས་པའི་སྒྲུབ་གནས་ཁྱད་པར་ཅན་དེའི་ཉེ་ཟུར་དུ་ཡོད་ལ། དེ་ནི་གླིང་གེ་སར་གྱི་སྐུ་དུས་སུ་རྒྱལ་བློན་རྣམས་ཁྲུས་ལ་ཞུགས་ཏེ་བྱིན་གྱིས་བརླབས་པས་མིང་དངོས་སུ་ཐོགས།
          དེ་ཡང་གེ་སར་ཆུ་ཁོལ་ཞེས་པ་བླ་སེར་རྣམས་ཞུགས་པའི་ཆུ་ཚན་དང་། རྒྱ་ཚའུ་ཆུ་ཁོལ་ཏུ་མི་སྐྱ་རྣམས་དང་། འབྲུག་མོའི་ཆུ་ཁོལ་དུ་བུད་མེད་རྣམས་དང་། ཁྲོ་ཐུང་ཆུ་ཁོལ་ལམ་རྟ་ཁྱུང་ཆུ་ཁོལ་དུ་རྨ་གཉན་སྐྲངས་འབུར་སོགས་ཀླུ་གདོན་གྱིས་བཏབ་པའི་ནད་པ་རྣམས་ལ་མཆོག་ཏུ་ཕན་པའོ། ། ཆུ་ཁོལ་འདི་དག་མཐོ་གཙང་གི་གནས་དེར་མི་ཁྱིའི་རྒྱུ་འགྲུལ་སོགས་མེད་པས་ངོ་བོ་གཙང་ཞིང་མདོ་ཁམས་སྐྱེས་ཆེན་མང་བོ་དེར་ཞུགས་ནས་ཁྲུས་གསོལ་བྱིན་རླབས་བྱས་ཚུལ་སོགས་མང་ཡང་ཡིག་ཚོགས་ལ་འཇིགས་ནས་རེ་ཞིག་བཞག་ལ། ཆུ་ཚན་གྱི་ཕན་ཡོད་དང་བསྟེན་ཚུལ་སོགས་ཀྱང་ལོགས་སུ་ཤེས་པར་བྱའོ། །
                                                                                         དགོ་མོའི་སྨན་ཆུ།
         དགོ་མོའི་ན་གཞུང་གི་རང་བྱུང་ཆུ་ནི་སྤྱི་ལོ་༡༩༥༤ལོར་སྤྲུལ་བའི་གཏེར་ཆེན་བདུད་འཇོམས་གླིང་པའི་གདུང་སྲས། ལོ་ཆེན་བེེ་རོའི་རྣམ་སྤྲུལ་ལྷ་ཆེན་སྟོབས་ཀྱི་རྒྱལ་པོས་གྲུབ་སྤྱོད་ཀྱིས་སྤྱོད་ཀྱིས་བཏོན་པ་ཡིན་ལ། དེ་ནི་ད་ལྟའི་མགོ་ལོག་ཁུལ་གྱི་ཉེ་ཟུར་ལྷོ་ནུབ་ཏུ་ཡོད། ཐོག་མར ་འདོན་སྐབས་གཏེར་ཆུ་རིགས་བཅུ་གསུམ་རྡོལ་བས་རེ་རེ་བཞིན་ནད་མང་གི་གཉེན་པོར་འགྲོ་བའི་ཁ་བྱང་བཞག ཉེ་དྲུང་ཀླུ་རྒྱལ་ཏིའུར་གཏེར་བུམ་དང་ལབ་རྩེ་བཙུགས། བཀྲ་ཤིས་ཚེ་རིང་མའི་གནས་སུ་བྱིན་གྱིས་བརླབས། ནད་པ་མང་བོས་བསྟེན་པས་ཕན་ནུས་ཆེ་བའི་གྲགས་པ་ཕྱོགས་སུ་རྒྱས། དེའི་རྗེས་སུ་དཔལ་ཡུལ་མཆོག་སྤྲུལ་རིན་པོ་ཆེ་དང་། རྟ་བ་དབོན་པོ། ར་གཏེར་གསུང་མཆོག་རྡོ་རྗེ། རྒྱ་ཟི་སྐུ་ལོ་འཇིགས་མེད་དབང་པོ་སོགས་བླ་སྤྲུལ་མང་བོས་བྱིན་གྱིས་རླབས་པ་དང་ཁོང་རྣམས་ཀྱིས་ཀྱང་གསོལ། ཕྱིས་སུ་དུས་འགྱུར་གྱི་དབང ་གིས་ཁ་བྱང་དང་གསལ་མཁར་ཀྱང་ཉམས་ལ་སྨན་ཆུར་བཙོག་མནོལ་ཤོར་བས་བྲི་ནས་འཐུང་རྒྱུ་མེད་པར་གྱུར། སླར་སྤྱི་ལོ་༡༩༧༨ལོར་རྨ་ཆེན་གནས་འདུས་སྐབས་སྨན་ཆུ་ཁ་ཤས་རྡོལ་ཡོད་པ་མི་རྣམས་ཀྱིས་མཐོང་ཞིང་ཅི་དགར་བསྟེན་མོད། འོན་ཏེ་སྔར་གྱི་ཁ་བྱང་མེད་པས་ནད་གང་ལ་ཕན་པར་གསལ་བོར་མི་ངེས། སྤྱི་ལོ་༡༩༨༠ལོར་མགོ་ལོག་ཁུལ་བོད་སྨན་ཁང་གི་སྨན་པ་ཁ་ལོ་ཡིས་དཔྱད་ཞིབ་གནང་སྟེ་ནད་པ་མང་བོར་བསྟེན་དུ་བཅུག་པས་ཕན་འབྲས་མཆོག་ཏུ་མངོན། སྐབས་དེའི་སྔ་གཞུག་ཏུ་རྡོ་བླ་ཀརྨ་མཁྱེན་དཔལ་དང་། གཉན་སྤྲུལ་རྨད་བྱུང་། རྒྱ་ཟིའི་སྐུ་ལོ། རྒྱ་བླ་པད་རྣམ་སོགས་སླ་སྤྲུལ་མང་བོ་དེར་བཞུགས་ནས་ཁྲུས་གསོལ་བྱིན་རླབས་མཛད། ཉེ་བའི་ལོ་ཤས་ནང་བོད་སྨན་ཞིབ་འཇུག་ཁང་གིས་བཀའ་མངག་ལྟར་ཕྲན་བུས་ཀྱང་ནད་པ་དུ་མར་བསྟེན་དུ་བཅུག་པས་ཕན་པ་བྱུང་། རྒྱུད་ཀྱི་དགོངས་པ་དང་མཐུན་པའི་སྨན་ཆུ་རིགས་བཞི་ལྔ་ཙམ་ཞིབ་འཇུག་བྱས་ནས་ངོས་འཛིན་བྱུང་། རབ་གནས་ལྕགས་འབྲུག་གི་ས་ཟླའི་ཉེར་ལྔར་མགོ་ལོག་བོད་སྨན་ཞིབ་འཇུག་ཁང་དང་སྨན་པ་ཚུལ་ཁྲིམས་དར་རྒྱས། ནོར་པོ་བཅས་ཀྱིས་ཀླུ་རྟེན་གསས་མཁར་བཙུགས་བསྟན་པའི་དབང་ཕྱུག་དང་། སྤྲུལ་སྐུ་རས་པ། སྤྲུལ་ངེས་དོན་རྒྱ་མཚོ་སོགས་ཀྱིས་བྱིན་རླབས་ཀྱི་མེ་ཏོག་གཏོར་ནས་རེག་ཚད་འབྱུང་འཁྲུགས་ཀྱི་ཟུག་རྔུ་ཞི་བའི་བདུད་རྩི་ནུས་ལྡན་དུ་བསྒྲུབས་པའོ། །
                                                                                                        རྨ་རྒྱལ་སྨན་ཆུ།
        རྨ་རྒྱལ་གྱི་ལྷོ་ངོས་མཚལ་སྣག་ཁ་མདོ་ནས་ཡར་གཡོན་ལུང་ཕྱོགས་སུ་སོང་བའི་ཆུ་གཞུང་དེར་སྨན་ཆུ་རང་བྱུང་སྣ་ཚོགས་ཤིག་ཡོད། ཉེ་ཆར་ཡང་རྡོ་སོལ་ཨ་ལགས་སམ་གྲུབ་ཆེན་གདུགས་དཀར་གྱིས་དེར་རེ་རེ་བཞིན་བྱིན་བརླབས་དང་ཁ་བྱང་བྲིས་ཡོད། དེ་མིན་མཚེའི་ལུང་བའི་ལམ་ཁ་ཞིག་ཏུའང་བྲག་ངོས་ལས་བྱུང་བའི་སྨན་ཆུ་ཕོ་ནད་ལ་ཤིན་ཏུ་ཕན་པ་ཡོད། ། 
                                                                                                      གཙང་ཆེན་སྲིན་མོའི་སྨན་ཆུ། 
         རྡོ་གྲུབ་ཆེན་དགོན་གྱིས་གནས་བདག་གཙང་ཆེན་སྲིན་མོའི་གསང་བར་རང་བྱུང་འཐུང་ཆོག་གི་སྨན་ཆུ་མ་ཞུ་བའི་ནད་སོགས་ལ་མཆོག་ཏུ་ཕན་པ་ཡོད་དོ། །
                                                                                              གཉན་པོ་གཡུ་རྩེའི་སྨན་ཆུ།
       སྤྱིར་གཉན་པོ་གཡུ་རྩེའི་ཉེ་འཁོར་སོ་སོ་ན་སྨན་ཆུ་ཐོར་བུ་ཤིན་ཏུ་མང་། བྱེ་བྲག་ཤར་ཕྱོགས་སུ་ཕག་གེའི་རྫ་ལུང་དང་རྡོ་ཁྲོབ་ཀྱི་ཕུ། འབྲང་ངའི་ཕུ་རྣམས་སུ་རང་བྱུང་སྨན་ཆུ་ཁྱད་འཕགས་ཡོད། འདི་དག་ནི་ཉེ་བའི་ལོ་འགའི་ནང་རྒྱལ་ཁབ་ཆེད་དཔྱོད་པས་ཚད་རིག་དང་རྫས་འགྱུར་དཔྱོད་ཆས་ཀྱིས་ཡང་ཡང་བརྟག་པས་རྒྱལ་ཡོངས་རང་བྱུང་སྨན་ཆུ་ཨང་དང་བོར་འདུག་ལ་མིའི་ལུས་ཕུང་ལ་ཕན་ཆེའི་གསོས་འགྱུར་དུ་འགྲོ་ཡང་གཞུང་ལམ་སོགས་མེད་པ་མ་གཏོགས་ཐོན་ཁུངས་ཕུན་སུམ་ཚོགས་པར་བསྟན་ཏོ། །
                                                                                                             འཛི་ལུང་སྨན་ཆུ། 
        སྨར་ཁོག་འཛིའི་ཤ་ལུང་གི་བྲག་དམར་ཆེན་པོའི་རྩར། ཨ་སྐྱོ་བླ་མ་ངག་དབང་བདུད་འདུལ་རྡོ་རྗེ་ཞེས་སྒེས་གཏེར་ཁྲོས་མའི་ཁ་བྱང་དུ་ལུང་གིས་ཟིན་པའི་སྐྱེས་བུ་དེས། ཡན་ལག་བརྒྱད་ལྡན་གྱི་གྲུབ་ཆུ་གཏེར་ནས་བཏོན་པ་ནད་རིགས་ཀུན་ལ་ཕན་པ་ད་ལྟ་ཡོད་ཅེས་ངྷྰི༔ མདོ་དགོན་གྱི་གདན་རབས་སུ་གསལ། 
                                                                                                        འབྲུག་གི་སྨན་ཆུ།
        གནས་མཆོག་ཨ་མྱེ་གེ་ཐོའི་ཉེ་དྲུང་དུ་འབྲུག་ཞེས་པའི་ལུང་བར་འབྲུག་རུས་ཕོན་ཆེན་ས་འོག་ཏུ་བརྐོ་རྒྱུ་ཡོད་ལ། དེ་ན་ཁོང་ནད་ཀུན་ལ་ཤིན་ཏུ་ཕན་པའི་རང་བྱུང་སྨན་ཆུ་ཞིག་ཡོད་པ་སྐྱེ་བོ་ཀུན་གྱིས་ནམ་ཡང་བསྟེན་པ་ཞིག་ཡོད་དོ། ། དེ་ལྟ་བུའི་སྨན་ཆུ་རྣམས་ནི་ཆུ་གཞན་དང་མི་འདྲ་བར་ལྷོག་ལྷོག་ཏུ་ཁོལ་ཡང་རེག་བྱ་གྲང་བ། ངོ་བོ་དྲོ་བ། རོ་སྣ་ཚོགས་པ། སྒྲ་ཡིད་དུ་འོང་བ། ཁ་དོག་ཉ་ལྕིབས་ཀྱི་དབང་གིས་དམར་སེར་དཀར་སྔོ་གང་ཡང་འབྱུང་བ། ཇི་ཙམ་འཐུང་ཡང་ཕོ་བར་མི་གནོད་ཅིང་ནད་ལ་ཕན་པའི་ཡོན་ཏན་བཅས་སོ། །
                                                            སྔོན་དུས་དྲང་སྲོང་རྒྱལ་བའི་ཐུགས་སྨོན་གྲུབ། །
                                                             གླིང་དུས་གེ་སར་ཕུ་ནུས་བྱིན་རླབས་མཛད། །
                                                           ཕྱིས་དུས་སྐྱེས་ཆེན་དུ་མས་བདུད་རྩིར་བསྒྲུབས། །
                                                          དེང་དུས་སྐྱེ་དགུའི་གསོས་གྱུར་འདི་ཡང་རྨད། །
                                                         གཏོང་ཡོན་མི་དགོས་ནད་སེལ་སྨལ་གྱི་ཕུལ། །
                                                          ཞུ་འབུལ་མི་དགོས་ཀུན་ལ་རྗེས་སུ་བརྩེ། །
                                                          བརྐམ་ཆགས་མི་དགོས་འདོད་འཇོ་ནོར་བུའི་རྒྱུན། །
                                                            བྲི་གང་མི་མངའ་འདི་ཡང་དཀོན་མཆོག་མཐུ། །
      ཞེས་མགོ་ལོག་སྨན་རྩིས་རིག་པའི་རྒྱུས་ངོ་མཚར་ནོར་བུའི་རླབས་ཕྲེང་ལས་རང་བྱུང་ཆུ་ཚན་སོགས་ཀྱི་སྐོར།