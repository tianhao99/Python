༄༅།།མིང་འདོགས་ཀྱི་སྐོར།
བོད་ལ་ཐུན་མོང་མ་ཡིན་པའི་རིག་གནས་དང་སྒྱུ་རྩལ་ཡོད་པ་བཞིན་དུ། ཐུན་མོང་མ་ཡིན་པའི་དམངས་སྲོལ་ཡང་ཡོད། སྐབས་འདིར་བརྗོད་བྱར་གྱུར་པའི་མིང་འདོགས་ཀྱི་སྐོར་འདི་ཡང་བོད་ལ་ཡུལ་སྲོལ་གོམ་གཤིས་ཀྱི་རིགས་རྟ་མོག་མོག་གི་སྤུ་རིས་བཞིན་ཡོད་པའི་ནང་གི་བྱེ་བྲག་ཅིག་ཡིན་པ་དང་། དམངས་སྲོལ་སྤྱིའི་དབང་དུ་བཏང་ནས་བཤད་ན་འདི་ནི་བོད་ཅེས་པའི་མི་རིགས་འདིའི་ཐུན་མོང་མ་ཡིན་པའི་ཁྱད་ཆོས་རྣམ་གྲངས་ལས་གཙོ་བོ་གཅིག་ཀྱང་རེད།
དང་པོ། བོད་ཀྱི་རུས་མིང་། 
ཁ་ཅིག་གིས་བོད་ལ་མིང་རྐྱང་ལས་རུས་མིང་ཞིག་བྱུང་མ་མྱོང་བར་འདོད་ནའང་། འཐད་པར་མ་མཐོང་སྟེ། བོད་ལ་རུས་ཡོད་པ་མ་ཟད།   རུས་མིང་བྱུང་བ་ལ་ལོ་རྒྱུས་ཀྱང་ཤིན་ཏུ་རིང་པོ་ཞིག་ཡོད་པ་ནི།   བོད་ཀྱི་ཚད་ལྡན་ཡིག་ཚང་དག་ལས།   མ་རྨོས་འབྲུ་ཟ་གོས་སུ་ཤིང་ལོ་གྱོན་པ་ནས། ཕྱིས་མང་དུ་འཕེལ་བ་དུམ་བུ་བཞིར་ཆད་དེ་རྩོད་དེ་མི་བུ་རིགས་བཞི་ཞེས་སེ་དང་དམུ།   ལྡོང་དང་སྟོང་གི་རུས་ཚན་བཞི་བྱུང་བར་གྲགས་ཤིང་།   ཡང་དབྲ་དང་འདྲུ་བསྣན་ནས་མི་བུ་རིགས་དྲུག་ཏུའང་གྲགས་སོ། །ཞེས་འབྱུང་བ་ལས་ཧ་གོ་ཞིང་། རྩ་བའི་རུས་ཚན་དྲུག་དེ་ལས་རིམ་པར་གྱེས་པ་དཔེར་ན།   ལྡོང་ལས་ཟི་ན་དང་རྔོག   དབྲ་དང་འདྲུ་ལས་གྲྭ་ཟི་དང་སྐྱུ་རེ་གྱེས་པ།   གྭ་ཟི་ལས་ཀྱང་ཀླུ་དགེ་སོགས་དང་། དེ་བཞིན་ཟི་ན་ལས་ཀྱང་འབེ་སོགས་བྱུང་བ་ལྟ་བུས་མཚོན་ཏེ་རིམ་བཞིན་རུས་མིང་མང་དུ་འཕེལ་བ་ལས་དཔེ་མཚོན་འགའ་རིམ་པར་བཀོད་ན།   སྐ་བ།   འཁོན།   མགར།    འགོས།   དགྱེར། རྔོག རྔེགས། ཅོག་རོ།   མཆིམས། གཉགས། གཉོས། ཉང་འདན། གནུབས།   རྨེའུ། མི་ལ། རོམ།   མཚུར། རླངས། མགོན་ཤུལ། ཕན་ཤུལ།   བདུད་ཤུལ་སོགས་ཤུལ་ཆེན་བཅོ་བརྒྱད་དང་།   གཡི་ཚ། ཟངས་ཚ། དཔལ་ཚ། རེབ་ཚ་སོགས་ཚ་ཆེད་བཅོ་བརྒྱད། མདོར་ནས་གྱེས་པའི་རུས་མིང་ལ་ད་ལྟ་མི་འདྲ་བ་ཉིས་བརྒྱ་ལ་ཉེ་བ་ཙམ་ཞིག་ཡིད་པར་མངོན།
བོད་ཀྱི་རུས་མིང་མང་པོར་དོན་འགྲེལ་བྱ་རྒྱུ་ཡོད་པ་མ་ཟད།   ཁག་གཅིག་ལ་ད་དུང་རུས་བཤད་ཆ་ཚང་བ་རེ་ཡོད་པ་དེ་ནི་བོད་མིའི་རུས་མིང་གི་དམིགས་བསལ་ཁྱད་ཆོས་ཤིག་ཡིན། དཔེར་ན་ས་སྐྱའི་འཁོན་ཞེས་པའི་རུས་མིང་འདི་ནི་ལྷའི་གདུང་རྒྱུད་གཡའ་སྤང་སྐྱེས་དང་སྲིན་པོ་སྐྱ་རེངས་ཁྲག་མེད་འཁོན་པའི་བར་དུ་སྲས་ཤིག་བྱུང་བར་འཁོན་བར་སྐྱེས་སུ་བཏགས།   དེའི་རྒྱུད་ལས་ས་སྐྱའི་འཁོན་གྱི་གདུང་རྒྱུད་འཕེལ་ཚུལ《ས་སྐྱའི་གདུང་རབས་》སུ་གསལ་བར་འབྱུང་། དེ་བཞིན་ལྷ་གཟིགས་རླངས་ཞེས་པའི་རུས་བཤད་ཀྱང་《རླངས་ཀྱི་པོ་ཏི་བསེ་རུ》ལས།   མང་སྡོམ་སྟག་བཙན་གྱི་རིགས་ཀྱི་མྱུ་གུ་མས་རི་རྩེར་བསྐྱལ་བ་མང་སྡོམ་གྱི་མཁྱེན་ནས་གཟིགས་པར་བྱོན་པས་ཁྱེའུ་དེ་ཉིད་གཅན་གཟན་རི་དྭགས་གང་གིས་ཀྱང་གནོད་པ་མེད་པར་སྤྱི་གཙུག་ནས་རླངས་པ་ཐོན་བཞིན་མཆིས་པར་རླངས་སོ་རླངས་སོ་གསུངས་པས་དེ་ནས་བཟུང་རིགས་རུས་ལ་རླངས་ཐོགས་ཚུལ་རྒྱས་པར་འབྱུང་། དེ་བཞིན་《མི་ལའི་རྣམ་མགུར་》ལས་ཀྱང་ཁོང་གི་རུས་མིང་མི་ལ་ཞེས་པ་དེ་ཡབ་མེས་ཇོ་སྲས་སུ་འབོད་པ་དེ་མཐུ་ཆེ་བ་ལ་བརྟེན་ནས་ཐོགས་ཚུལ་གསལ་བར་འབྱུང་དག་གིས་མཚོན་ནོ། །དེ་ལྟར་བོད་ལ་གདོད་མའི་དུས་ནས་རུས་མིང་ཡོད་ཅིང་།   སངས་རྒྱས་ཆོས་བོད་དུ་དར་རྗེས་ཀྱི་བསྟན་པ་སྔ་དར་དང་ཕྱི་དར་གྱི་དུས་བཅས་ལོ་རྒྱུས་ཀྱི་དུས་སྐབས་དེ་དང་དེ་དག་ཚང་མར་རུས་མིང་སྤྱོད་སྲོལ་ཡོད་པ་མ་ཟད།   རུས་མིང་སྤྱོད་སྲོལ་ཉམས་ནས་མི་ལོ་བརྒྱ་ཕྲག་འགའ་ཞིག་འདས་ཟིན་པའི་ད་ལྟའི་དུས་སུའང་བོད་བྱང་རྒྱུད་ཀྱི་ས་ཆ་ལ་ལ་དང་གཞན་ཉུང་ཤས་ཤིག་ཏུ་ད་རུང་རུས་མིང་སྤྱོད་སྲོལ་ཡོད། 
 གཉིས་པ། མིང་འདོག་ཚུལ་གྱི་ཁྱད་ཆོས། 
བོད་མིའི་མིང་འདོགས་ཚུལ་ལ་རང་ཉིད་ཀྱི་ཁྱད་ཆོས་ཡོད་དེ། སྐྱེས་མ་ཐག་པའི་ཕྲུ་གུར་ཕ་མ་དང་། ཡང་ན་སྤོ་བོ་དང་རྨོ་བོ། ཡང་ན་བླ་མ་དང་མཆོད་གནས་སོགས་ཀྱིས་མིང་འདོགས་པ་ཡིན།   སྔ་དུས་སུ་ཡུལ་ཁ་ཅིག་གི་གྲོང་གསེབ་ཏུ་མཁའ་འགྲོ་མ་དང་དཔའ་ཆེན་ཟེར་བའི་ལྷ་བས་ཕྲུ་གུར་མིང་སྩོལ་བ་ཡོད་ཅིང་།མདོ་སྨད་ཀྱི་ཡུལ་ཁ་ཅིག་ཏུ་རུས་དཔོན་དུ་འབོད་པའི་སྐྱེས་བུ་ཞིག་གིས་ཕྲུ་གུ་ལ་མིང་འདོགས་པའི་སྲོལ་ཡང་འདུག་ཀྱང་།དེ་ནི་ཁྱབ་ཆེ་བའི་སྣང་ཚུལ་ཞིག་མིན།   
བོད་རིགས་ལ་མི་མིང་རྣམ་པ་སྣ་ཚོགས་བགྲང་གིས་མི་ལང་བ་ཞིག་ཡོད་ཅིང་།   མིང་གི་ནང་དོན་ཐད་བོད་ཀྱི་ལོ་རྒྱུས་ཐོག་ནས་རུ་ལས་སྐྱེས་དང་། སྲོང་བཙན་སྒམ་པོ།   འགོས་ཁྲི་བཟང་ཡབ་ལྷག་སོགས་ལྟ་བུ་གནའ་དེང་གི་མིང་འགའ་རེ་ནི་གདགས་གཞི་དང་འབྲེལ་ཏེ་མིང་དེ་ལྟར་བཏགས་པའམ་ཐོགས་པའི་རྒྱུ་མཚན་བཤད་རྒྱ་ཡོད་ཀྱང་། སྤྱིར་བཏང་དུ་མི་མིང་ཕལ་ཆེ་བ་ནི་འཁྲུལ་སེལ་གྱི་དོད་ཚབ་ལས་མིང་གི་གོ་དོན་ངོ་མ་དེ་གདགས་གཞི་དང་སྦྱོར་བ་ཞིག་མིན། 
བོད་ཀྱི་མིང་འདོགས་ལ་དུས་ཡུན་རིང་མོའི་ལོ་རྒྱུས་ཁྲོད་འགྱུར་ལྡོག་གི་རྣམ་པ་རྒྱུན་མ་ཆད་པར་བྱུང་ཡོད་ནའང་། ཚིག་དོན་གང་གི་ཆ་ནས་ཀྱང་མངོན་གསལ་གྱི་ཁྱད་པར་ཆེན་པོ་ཡོད་པ་ནི་སངས་རྒྱས་ཆོས་ལུགས་བོད་དུ་དར་བའི་སྔ་རྗེས་གཉིས་ཡིན་ཏེ།   བོད་ཀྱི་རྒྱལ་རབས་རིམ་བྱོན་ལ་ཨེ་ཤོ་ལེགས།   དེ་ཤོ་ལེགས།   གུ་རུ་ལེགས། འབྲོང་ཞི་ལེགས། ཐོ་ཤོ་ལེགས་སོགས་དང་། གཉའ་ཁྲི་བཙན་པོའི་ཡུམ་བྱ་མོ་བཙུན། མགར་བཙན་སྙ་ལྡོམ་བུ། མགར་ཁྲི་འབྲིང་བཙན་བྲོད། ཁྱུང་པོ་སྤུ་སད་ཟུ་ཙེ། ལང་མྱེ་ཟུག   འབལ་ལྡོང་ཙབ།   སྟག་སྒྲ་ཀླུ་ཁོང་། རྒྱ་མཚལ་བུ།  འབྲི་སེ་རུ་གུང་སྟོན། སྙགས་ཐང་བ་ཡར་རྗེ།   དབས་སྣང་བཞེར། ཉ་ཚོང་གུ། གནོན་འཕན་ལྔ་སུམ་ལྟ་བུ་ཤིན་ཏུ་མང་བ་རྣམས་དེང་སྐབས་ཀྱི་བོད་མིང་དང་བསྡུར་ཚེ་ཁྱད་ཆོས་སོ་སོ་བ་ཡིན་པ་བལྟས་པ་ཙམ་གྱིས་ཤེས་ཐུབ་པ་ཡིན། བོད་རྗེ་ཁྲི་སྲོང་ལྡེ་བཙན་གྱི་སྐབས་སུ་བོད་མི་རབ་ཏུ་བྱུང་བའི་ལམ་སྲོལ་ཕྱེས། ངན་ལམ་རྒྱལ་བ་མཆོག་དབྱངས། འཁོན་ཀླུའི་དབང་པོ་བསྲུང་བ། རྨ་རིན་ཆེན་མཆོག་ལྟ་བུའི་ཆོས་དང་འབྲེལ་བའི་མིང་འདོགས་ཀྱི་ལུགས་གསར་དུ་བྱུང་བ་ནས་རིམ་བཞིན་ཆོས་དད་སྐྱ་སེར་རེ་འགའི་ཁྲོད་དུ་ཆོས་གཞུང་དང་སྦྱར་བའི་མིང་འདོགས་བྱུང་འདུག་སྟེ་བྲན་ཁ་དཔལ་གྱི་ཡོད་ཏན། ལྷ་ལུང་དཔལ་གྱི་རྡོ་རྗེ། བཙུན་མོ་དཔལ་གྱི་ངང་ཚུལ་མ་ལྟ་བུའོ། །ཡིན་ན་ཡང་བསྟན་པ་ཕྱི་དར་གྱི་ཡར་སྔོན་དུ་དམ་པའི་ཆོས་དེ་བོད་འབངས་ཀྱི་ཁྲོད་དུ་ཁྱབ་ཆུང་བའི་ཕྱིར་ཆོས་དང་འབྲེལ་བའི་མིང་འདོགས་སྲོལ་ཡང་དེ་བཞིན་ཤིན་ཏུ་ཉུང་བར་སྣང་། 
 བསྟན་པ་ཕྱི་དར་གྱི་སྣང་བ་བོད་ཁམས་ཀུན་ཏུ་ཁྱབ་པར་གྱུར་པ་ན་མདོ་སྔགས་ཀྱི་བསྟན་པ་ནི་སྔོན་ཆད་ཡུལ་གཞན་ལ་དར་མ་མྱོང་བའི་ཚད་ཙམ་བོད་བརྒྱུད་ཆེས་ཆེར་དར་བ་བྱུང་སྟེ་། བཀའ་གདམས་པ་ནས་དགེ་ལྡན་པའི་བར་གྲུབ་མཐའ་ཡང་མི་ཉུང་བ་རིམ་པར་བྱུང་ནས་བོད་ཀྱི་ཁྱད་ཆོས་ལྡན་པའི་ནང་བསྟན་ཏེ་བོད་བརྒྱུད་ནང་བསྟན་མ་ལག་ཆ་ཚང་བ་ཞིག་གྲུབ། བོད་བརྒྱུད་ནང་བསྟན་དང་རྒྱ་དཀར་ནག་གི་ནང་བསྟན་བཅས་བསྡུར་ཚེ་སྟོན་པ་ལ་སངས་རྒྱས་ཡིན་པས་ནང་བསྟན་ལྟ་སྒོམ་གྱི་ཕྱོགས་འདྲ་ས་མང་ཡང་སྤྱོད་པ་ནི་གང་གི་ཆ་ནས་ཁྱད་པར་ཆེན་པོ་ཡོད་པ་ནི་ཡུལ་རང་རང་གི་སྔར་གོམས་ཀྱི་སྲོལ་སྣ་ཚོགས་ཤིག་ཆོས་དང་འདྲེས་པ་དེ་ལ་བརྟེན་ནས་བྱུང་བ་ཡིན་སྟབས།   བོད་ཁམས་སུ་དེ་སྔར་ཁྱབ་ཆེ་བའི་བོན་བསྟན་གྱི་ཤུགས་རྐྱེན་ལས་བསང་གཏོང་གཡང་སྒྲུབ་སོགས་ཆོ་ག་སྣ་མང་འདུས་པའི་ད་ལྟའི་ནང་བསྟན་འདི་འདྲ་ནི་མ་བསྒྲུབས་རང་གྲུབ་བྱུང་བ་རེད།   དེ་བཞིན་བོད་མིང་འདོགས་སྲོལ་འདི་ཡང་དམངས་སྲོལ་དུ་རབ་རྣམས་ཀྱིས་ཆོས་དང་འབྲེལ་ནས་མིང་བཏགས་པས་ཁུངས་བཙན་རྒྱབ་བརྟན་པ། འབྲིང་གིས་ཕ་མ་དང་རྒན་པས་ཤིས་བརྗོད་ཀྱི་མིང་བཏགས་ཀྱང་རུང་བ། ཐ་མས་སྔར་སྲོལ་ལས་བོན་ལུགས་སོགས་ཀྱི་གནའ་མིང་མ་ཉམས་པ་ཞིག་བཏགས་ཀྱང་འགལ་བའི་ཆ་མེད་པ་ཞིག་ཆགས་ཏེ་ད་ལྟའི་བོད་མིང་འདོགས་སྲོལ་སྣ་མང་ཕུན་ཚོགས་ཀྱི་རྣམ་པ་འདི་གྲུབ་པ་རེད། 
 འདིར་དེང་སྐབས་བོད་ཁམས་སུ་ཁྱབ་ཆེ་བའི་མི་མིང་ལ་ཡིག་འབྲུ་ཆེས་ཉུང་ཤོས་གཅིག་ཡིན་པ་མཚམས་ལྟ་བུ་ཡོད་ཀྱང་། སྤྱིར་བཏང་དུ་གཉིས་ཅན་མང་སྟེ། རྡོ་རྗེ། བཀྲ་ཤིས་ལྟ་བུ་མཐའ་ཀླས་ཤིང་།   གསུམ་དང་བཞི་ཅན་ཡང་ཤིན་ཏུ་མང་། དྲུག་ཅན་ཡང་ཡོད་དེ། རིག་འཛིན་རྣམ་རྒྱལ་རྡོ་རྗེ་ལྟ་བུའོ།   །ཅུང་མང་བ་དཔེར་ན་པཎ་ཆེན་བློ་བཟང་འཕྲིན་ལས་ལྷུན་གྲུབ་ཆོས་ཀྱི་རྒྱལ་མཚན་དཔལ་བཟང་པོར་འབོད་པ་ལྟ་བུ་ཡོད་ཀྱང་དེ་ནི་ཆེ་བརྗོད་ལ་ཡིག་ཐོག་ཏུ་འབྲི་སྲོལ་ཡོད་པ་ཙམ་ལས་ངག་ནས་བརྗོད་མི་བདེ་བས་སྤྱིར་བཏང་དུ་བོད་མིང་ནི་ཡི་གེ་གཉིས་ནས་བཞིའི་བར་རྒྱུགས་ཆེ་བ་ཡིན་ནོ།   
དེང་གི་ཆར་བོད་མིང་ལ་གྲངས་ཚད་ནི་ངེས་གཏན་མེད་ཀྱང་། དེ་རྣམས་དོན་གྱི་ཆ་ནས་དབྱེ་ན་ཆོས་གཞུང་དང་འབྲེལ་བའི་མིང་དང་། ཤིས་བརྗོད་ཀྱི་མིང་། སྔར་སྲོལ་གྱི་མིང་བཅས་ལ་མ་འདུ་བ་མེད་པར་སྙམ་སྟེ།   གཤམ་དུ་ཕྱོགས་ཙམ་ངོ་སྤྲོད་པར་བྱའོ།།
ཆོས་གཞུང་དང་འབྲེལ་བའི་མིང་ལ་དཔེར་ན།   དམ་ཆོས། སྒོམ་པ།   བརྩོན་འགྲུས། ཆོས་དབྱིངས་རྡོ་རྗེ། སངས་རྒྱས་སྐྱབས།   བསོད་ནམས། བླ་མ་དོན་གྲུབ།   ཚུལ་ཁྲིམས། ཐར་རྒྱན། བསྟན་པ།   ཡི་དམ། དཀོན་མཆོག།   དྷརྨ་ཚེ་རིང་ལྟ་བུ་དང་།   སྐུ་གསུང་ཐུགས་རྟེན་དང་སྦྱར་ནས་མིང་བཏགས་པ་དཔེར་ན།   འཇམ་དབྱངས། སྒྲོལ་མ། རྡོ་རྗེ་མཁའ་འགྲོ།   གདུགས་དཀར།   ཚེ་དཔག་སྐྱབས།   འཇིགས་བྱེད།   བྱམས་པ།    སྨན་བླ། རྡོ་རྗེ་ཕག་མོ།   ཀུན་རིག   གཟུངས་བསྡུས། མ་ཎི།   ཡུམ་སྐྱབས། ཏིང་འཛིན། འཕགས་པ། རྡོ་རྗེ་གཅོད་པ། ཚེ་མདོ། མཆོད་རྟེན་སྐྱབས་ལྟ་བུ་སོགས་མང་། གཞན་ཡང་བོད་དུ་ནང་བསྟན་གྱི་གྲུབ་མཐའ་ཁག་གི་དད་ལྡན་པ་ལ་རང་རང་གི་དད་ཡུལ་གྱི་གྲུབ་མཐའ་དེ་དང་འབྲེལ་བའི་ཆོས་མིང་བཏགས་པ་ཡོད་དེ།   དཔེར་ན་ཀུན་བཟང་ཚེ་རིང་དང་།   པདྨ་སྐྱབས། ཨོ་རྒྱན་རྡོ་རྗེ། གུ་རུ། རིག་འཛིན་སྒྲོམ་ལ་ལྟ་བུར་འདོགས་པ་ནི་རྙིང་མའི་གྲུབ་མཐའ་ཤུགས་ཆེ་བའི་ཡུལ་དུ་མང་ཞིང་། དེ་བཞིན་བློ་བཟང་།   དགའ་ལྡན་ཚེ་རིང་སོགས་ལྟ་བུ་ནི་དགེ་ལུགས་པའི་དད་ལྡན་སྐྱེ་བོའི་ཁྲོད་མིང་དུ་བཏགས་པ་མང་། ཤིས་བརྗོད་ཀྱི་མིང་ནི་དཔེར་ན། བཀྲ་ཤིས་དོན་གྲུབ། ཚེ་རིང་། དབང་ཆེན་ཚེ་རིང་། གཡང་འབུམ་དོན་གྲུབ།   བདེ་སྐྱིད་མཚོ་མོ།   ཚེ་དབང་འགྱུར་མེད།   རབ་འབྱོར། བཀྲ་ཤིས་ཕུན་ཚོགས། བདེ་ལེགས། ཡར་འཕེལ། བསམ་གྲུབ།   ཚེ་བརྟན།   ཚེ་སྐྱིད།  གཡང་འཛོམས། རབ་རྒྱས་སོགས་མང་ཞིང་། མཛེས་པ་སོགས་ལ་སྨོན་པའི་ཤིས་བརྗོད་ཅན་གྱི་མིང་ནི། མེ་ཏོག། ཡིད་འཕྲོག་སྒྲོལ་མ།   ལྷ་མོ། ལྷ་ཕྲུག   ཀླུ་མོ་ཡགརིག་གསལ། མཁས་པ། ལོ་བརྒྱ་སོགས་མང་། 
སྔར་སྲོལ་གྱི་མིང་ནི་དཔེར་ན།   དབལ་གསས་འཚོ། གཡུང་དྲུང་རྒྱལ། སྟག་ལྷ། བོན་པོ་ལྟ་བུ་ནི་གཡུང་དྲུང་བོན་དང་འབྲེལ་བའི་མིང་དང་།   བུ་ཁྲིད་དང་། འདང་མེད།   མཚམས་གཅོད། ཁྱི་སྐྱག བུ་མོ་ཆོག་ལྟ་བུ་ནི་དགོས་པ་ཅན་ཡིན། རླུང་རྟ་སྡེ་བཞི་སོགས་སྲོག་ཆགས་གཅན་གཟན་དང་སྦྱར་བའི་མིང་ནི་དཔེར་ན། དཔེར་ན།    རྟ་མཆོག་རྒྱལ། སེངྒེ་སྐྱབས། སྟག་ཕྲུག ཁྱུང་ཕྲུག སྟག་ཝགས་དོན་གྲུབ།   ལྷ་འབྲུག་སོགས་ལྟ་བུ་དང་། གྲངས་དང་སྦྱར་ནས་བཏགས་པའི་མིང་དཔེར་ན།   དགུ་བཅུ་དང་།   བཞི་དགའ།   ལྔ་འཛོམས། ཆིག་བརྒྱ།   སུམ་ཡག་ལྟ་བུ་སོགས་མང་།   གཅེས་མིང་སྦྱར་ནས་བཏགས་པ་ནི་དཔེར་ན། འབྲུག་བྱམས་སོགས་ལ་འབྲུག་བྷ་ཞེས་ཐོགས་པ་དང་། ལྷ་མོ་སྐྱིད་སོགས་ལ་ལྷ་ཀོ རྡོ་རྗེ་སོགས་ལ་རྡོ་ལོའམ་རྡོ་རེས། བནྡེ་སོགས་ལ་བ་རེས།   བསོད་ནམས་སོགས་ལ་བསོད་ལོའམ་བསོད་ཁོར་འབོད་པ་སོགས་མང་ཞིང་།   དོན་གྱི་ཆ་ནས་གཅེས་མིང་གི་བཏགས་པ་སྙིང་མིག་དང་།   ནོར་བུ་ལྟ་བུ་སོགས་དང་།   ངག་བརྗོད་ཀྱི་གཅེས་མིང་བཏགས་པ་དཔེར་ན་ཨོ་ལོ་སྐྱིད་དང་། གཅེས་ལོ་ལྟ་བུ་སོགས་སྔར་སྲོལ་གྱི་མིང་འདོགས་ལ་མ་ངེས་པ་སྣ་ཚོགས་ཤིག་ཡོད།   
 གཞན་ཡང་བྱིས་པའི་རིགས་ཀྱི་ནད་གདོན་སྲི་གཅོད་པ་ལ་དམིགས་ཏེ་བཏགས་པའང་མི་ཉུང་སྟེ། སྲི་ཐར་ཚེ་རིང་། སྲི་གཅོད་རྡོ་རྗེ་ལྟ་བུ་ཡོད་ལ།   མདོ་སྨད་དུ་སྲི་གཅོད་ཀྱི་ཆེད་དུ་ཨ་མྱེས་ཀླུ་རྒྱལ་དང་།   ཤ་བོ།   བྱ་ཁྱུང་གི་རྡོ་རྗེ་ཕག་མོ།   ལྷ་ལུང་མཚོ་（སྟོང་རུ་གཡུ་མཚོའང་）བཅས་ལས་གང་རུང་ལ་ཕྱག་མཇལ་མཆོད་པས་སྐྱབས་བཅོལ་རྗེས་སྔར་མིང་བརྗེས་ཏེ་བཏགས་པའང་མི་ཉུང་སྟེ།   དཔེར་ན།   ལྷ་ལུང་དོན་གྲུབ། ལྷ་ལུང་མཚོ། ལྷ་ལུང་རྒྱལ། ལྷ་ལུང་སྐྱིད། ཀླུ་རྒྱལ་དོན་གྲུབ།   ཀླུ་རྒྱལ་འབུམ།   ཀླུ་རྒྱལ་མཚོ་མོ། ཀླུ་རྒྱལ་ཚེ་རིང་། ཤ་བོ་རྒྱལ། ཤ་བོ་ཚེ་རིང་། ཤ་བོ་མགོན་པོ།   ཤ་བོ་སྒྲོལ་མ།   ཤ་བོ་སྐྱིད། རྡོ་རྗེ་ཕག་མོ།   ཕག་མོ་བཀྲ་ཤིས། ཕག་མོ་སྐྱིད།   ཕག་མོ་ཚེ་རིང་སོགས་ལྟ་བུ། 
གཞན་ད་རུང་འབྱུང་ཁམས་དང་སྦྱར་བ་དཔེར་ན།   ལྕགས་བྱམས་རྒྱལ།   ནམ་མཁའ་ཚེ་རིང་ལྟ་བུ་དང་། ས་བདག་འཇིག་རྟེན་པའི་ལྷ་དང་ཀླུ་ལ་སྦྱར་བའི་མིང་དཔེར་ན། གཉན་ཆེན་ཚེ་རིང་།   ཚེ་རིང་མ། ཡུལ་ལྷ་ཐར། ལྷ་རྗེ། མཐའ་ཡས། པད་མ། དུང་སྐྱོང་། རིག་ལྡན། ནོར་རྒྱས་ལྟ་བུ་སོགས་དང་། ད་རུང་བཙས་པའི་གཟའ་སྐར་དང་སྦྱར་བའི་མིང་ཡང་མང་སྟེ། མིག་དམར་ཚེ་རིང་། པ་སངས། ཉི་མ་དོན་གྲུབ། ཟླ་བ་སྒྲོལ་མ། ལྷག་པ་ཚེ་རིང་། ཕུར་བུ། སྐར་མ་དོན་གྲུབ། ཚེས་བཅུ་མཚོ་ལྟ་བུའོ།།
ཡང་མིང་ཁ་ཅིག་ནི་བསྟུས་ཏེ་བཏགས་པས་གསར་རྐྱང་ལྟ་བུ་ཞིག་གྲུབ་ཡོད་དེ།   དཔེར་ན། དོན་ཡོད་རྡོ་རྗེ་བསྡུས་ཏེ་དོན་རྡོར་དང་།   བསོད་ནམས་རྒྱ་མཚོ་ནི་བསོད་རྒྱམ།   ཚེ་རིང་དོན་གྲུབ་ནི་ཚེ་དོན། སངས་རྒྱས་སྐྱབས་ལ་སངས་སྐྱབས་ལ་སོགས་པ་ནི་བསྡུས་མིང་དུ་ངོས་མ་ཟིན་ཚེ་ཚིག་དོན་གང་ནས་ཀྱང་བརྗོད་མི་བདེ་བ་མང་། 
 བོད་མི་རབ་བྱུང་བ་རྣམས་ནི་ཆོས་སྒོར་ཞུགས་ནས་སྡོམ་པ་མནོས་སྐབས་སྐྱེ་མིང་གི་ཚབ་ཏུ་མཁན་པོས་མཚན་གནང་གི་ཡོད་པ་དང་། གནང་ཚུལ་ཐད་མཐའ་གཅིག་ཏུ་ངེས་པ་མེད་ཀྱང་ཁ་ཅིག་གིས་མཁན་པོ་རང་གི་མཚན་ནས་དྲས་ཏེ་གནང་བའམ། མི་དྲུག་གམ་བརྒྱད་འཛོམས་ན་རྒྱན་དྲུག་མཆོག་གཉིས་ཀྱི་མཚན་ལས་རེ་རེ་བཞིན་གནང་སྲོལ་སོགས་ཡོད་ཅིང་། གང་ལྟར་རབ་བྱུང་བའི་མཚན་ནི་སྐྱ་མིང་ལས་ཀྱང་ཆོས་དང་འབྲེལ་ཤུགས་ཤིན་ཏུ་ཆེ་སྟབས། བསྟན་པ་ཕྱི་དར་སྐབས་བོད་དུ་རབ་བྱུང་གི་སྡེ་ཆེས་ཆེར་དར་བ་དེས་བོད་ཁམས་སུ་ཆོས་མིང་འདོགས་སྲོལ་དར་ཁྱབ་འོངས་པར་ནུས་པ་གང་ལེགས་ཐོན་པ་དང་། དེས་བོད་འབངས་སྤྱིའི་མིང་འདོགས་ལ་ཤུགས་རྐྱེན་ཆེན་པོ་ཐེབས་ཡོད་པ་སྐྱ་སེར་གྱི་མིང་འདྲ་བ་མང་དུ་འབྱུང་བ་ལས་རྟོགས་ཐུབ།    གོང་དུ་རྗོད་པ་ནི་བོད་མི་སྤྱིའི་དབང་དུ་བྱས་ཏེ་མིང་འདོགས་སྐོར་ཕྱོགས་ཙམ་འཕྲོས་པ་ཡིན་ལ། མཁས་པའི་ཡོན་ཏན་གྱི་ཁྱད་ཆོས་ལ་དམིགས་ཏེ་འདོགས་པའི་མིང་ཡང་ཡོད་པ་དཔེར་ན། པཎྜི་ཏ་དང་། མ་ཧཱ་པཎྜྀ་ཏ། བཀའ་བཅུ་བ། རབ་འབྱམས་པ། སྨན་རམས་པ། རྩིས་རམས་པ།   སྔགས་རམས་པ།   ལྷ་རམས་པ། རྡོ་རམས་པ་སོགས་ནི་རིག་པའི་འདོད་འཇོ་དང་།   ཚངས་སྲས་དགྱེས་པའི་བློ་གྲོས་སོགས་ཀྱི་འབྲི་སྲོལ་གཞན་ཡོད་པ་ནི་སྒྲ་གཞུང་འཁྲིད་སྐབས་དགེ་རྒན་གྱིས་ཆེད་དུ་བསྩལ་པའི་ཀུན་བཤད་ཀྱི་མིང་ཡིན། ལོ་རྒྱུས་ཐོག་མཆོག་གི་དངོས་གྲུབ་བརྙེས་པའི་སྐྱེས་ཆེན་འགའ་རེ་ལ་དངོས་མཚན་དང་གསང་མཚན་དུ་དབྱེ་བ་ཡོད་པ་དང་། དེང་གི་སྨྱུག་ཐོགས་པ་ཁ་ཅིག་གིས་གཞན་རིགས་ལ་ལད་མོ་བྱས་ནས་སྨྱུག་མིང་ཞེས་པའང་གསར་སྣོན་བྱུང་བ་ལྟ་བུས་མཚོན་མིང་འདོགས་སྲོལ་ནི་ཞིབ་ཏུ་སྤྲོས་པས་མི་ལང་ངོ་།   
མདོར་ན། བོད་ཀྱི་ལོ་རྒྱུས་ཐོག་རུས་མིང་ཡོད་པ་མ་ཟད། དེ་ལ་ལོ་ངོ་སྟོང་ཕྲག་བརྒལ་བའི་ལོ་རྒྱུས་ཡོད་ཀྱང་། བོད་དུ་སངས་རྒྱས་ཆོས་ལུགས་རྒྱ་ཆེར་དར་བ་ལས་བོད་མིའི་མིང་འདོགས་ལའང་འགྱུར་ལྡོག་ཧ་ཅང་ཆེན་པོ་བྱུང་སྟེ་མིག་སྔར་ཆ་མཚོན་ན་བོད་རིགས་སྐྱེ་བོའི་ཁྲོད་དུ་ཆོས་དང་འབྲེལ་བའི་མི་མིང་བརྒྱ་ཆ་དགུ་བཅུའི་ཡན་ཟིན་ཡོད་ཅེས་བརྗོད་ཀྱང་ཐལ་སྐྱོན་མེད།   དེ་ལྟར་མི་མིང་འདོགས་ཚུལ་ལ་འགྱུར་ལྡོག་བྱུང་བ་དང་སྦྲགས་རྒྱུ་རྐྱེན་དུ་མ་ཚོགས་པ་བཅས་ལས་སྔོན་གྱི་རུས་མིང་སྤྱོད་སྲོལ་དེ་དེང་གི་ཆར་རྩ་བའི་ཆ་ནས་ཉམས་པར་གྱུར་པ་ལགས་སོ།།