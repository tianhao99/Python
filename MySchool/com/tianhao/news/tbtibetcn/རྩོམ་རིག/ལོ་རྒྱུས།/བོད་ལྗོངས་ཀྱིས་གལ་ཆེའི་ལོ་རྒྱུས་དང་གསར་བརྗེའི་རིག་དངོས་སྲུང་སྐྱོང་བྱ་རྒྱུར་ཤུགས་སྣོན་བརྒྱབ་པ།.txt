བོད་ལྗོངས་ཀྱིས་གལ་ཆེའི་ལོ་རྒྱུས་དང་གསར་བརྗེའི་རིག་དངོས་སྲུང་སྐྱོང་བྱ་རྒྱུར་ཤུགས་སྣོན་བརྒྱབ་པ།
གསར་འགོད་པས་རང་སྐྱོང་ལྗོངས་ཀྱི་གལ་ཆེའི་ལོ་རྒྱུས་དང་གསར་བརྗེའི་རིག་དངོས་བརྟག་དཔྱད་སྲུང་སྐྱོང་ལས་དོན་འགོ་ཁྲིད་ཚོགས་ཆུང་གི་ཆེད་དོན་ཚོགས་འདུའི་ཐོག་ནས་ཤེས་རྟོགས་བྱུང་དོན། ༢༠༠༩ལོའི་ཚུན་དུ་ལྗོངས་ཡོངས་ཀྱི་གལ་ཆེའི་ལོ་རྒྱུས་དང་གསར་བརྗེའི་རིག་དངོས་སྲུང་སྐྱོང་བརྟག་དཔྱད་ལས་དོན་དང་དེ་བཞིན་གསར་བརྗེའི་རྗེས་ཤུལ་སྲུང་སྐྱོང་སོགས་ཀྱི་ལས་ཀར་ཤུགས་སྣོན་ནུས་ལྡན་བརྒྱབ་ཡོད་ཅིང་། མིག་སྔའི་བར་གལ་ཆེའི་ལོ་རྒྱུས་དང་གསར་བརྗེའི་རིག་དངོས་ས་ཚིགས་༢༠༤ལ་བརྟག་དཔྱད་དང་ཐོ་བཀོད་བྱས་པ་དེའི་ནང་གལ་ཆེའི་ལོ་རྒྱུས་རིག་དངོས་ས་ཚིགས་༩༨དང་གསར་བརྗེའི་རིག་དངོས་ས་ཚིགས་༡༠༦ཡོད་པ་རེད།རང་སྐྱོང་ལྗོངས་རིག་དངོས་ཅུས་ཀྱི་ཅུས་ཀྲང་གཞོན་པ་ལྗོངས་གལ་ཆེའི་ལོ་རྒྱུས་དང་གསར་བརྗེའི་རིག་དངོས་བརྟག་དཔྱད་དང་སྲུང་སྐྱོང་ལས་དོན་འགོ་ཁྲིད་ཚོགས་ཆུང་གཞུང་དོན་ཁང་གི་ཀྲུའུ་རེན་གཞོན་པ་ཡུས་ཟླ་བས་ངོ་སྤྲོད་བྱས་པ་གཞིར་བཟུང་། མིག་སྔར་ལྗོངས་ཡོངས་སུ་རིག་དངོས་སྲུང་སྐྱོང་ཚན་པ་༧༠༧ཡོད་པའི་ནང་གསར་བརྗེའི་རིག་དངོས་ཁག་༣༡དང་གལ་ཆེའི་ལོ་རྒྱུས་རིག་དངོས་ཁག་༤༥ཡོད་པ་རེད། གསར་བརྗེའི་རིག་དངོས﹙གསར་བརྗེའི་རྗེས་ཤུལ﹚སྲུང་སྐྱོང་རྣམ་གྲངས་ཁག་དང་པོའི་སྐོར་གྱི་རང་སྐྱོང་ལྗོངས་ཀྱི་གལ་ཆེའི་ལོ་རྒྱུས་དང་གསར་བརྗེའི་རིག་དངོས་བརྟག་དཔྱད་དང་སྲུང་སྐྱོང་ལས་དོན་འགོ་ཁྲིད་ཚོགས་ཆུང་གི་བཀོད་སྒྲིག་དང་ཆབ་མདོར་བཅིངས་འགྲོལ་བཏང་ནས་ལོ་༦༠འཁོར་བའི་རྟེན་འབྲེལ་ཆེ་མོའི་བྱེད་སྒོ་སྤེལ་རྒྱུའི་སྐོར་གྱི་རང་སྐྱོང་ལྗོངས་ཀྱི་སྤྱིའི་བླང་བྱ་ལྟར་རང་སྐྱོང་ལྗོངས་ཀྱིས་ཁྱོན་མ་དངུལ་སྒོར་ཁྲི་༢༧༦༡.༩བཏང་ནས་གསར་བརྗེའི་རིག་དངོས་སྲུང་སྐྱོང་དང་ཉམས་གསོའི་ལས་གྲྭ་ཁག་གཅིག་ལག་བསྟར་བྱས་ཡོད་པ་རེད།