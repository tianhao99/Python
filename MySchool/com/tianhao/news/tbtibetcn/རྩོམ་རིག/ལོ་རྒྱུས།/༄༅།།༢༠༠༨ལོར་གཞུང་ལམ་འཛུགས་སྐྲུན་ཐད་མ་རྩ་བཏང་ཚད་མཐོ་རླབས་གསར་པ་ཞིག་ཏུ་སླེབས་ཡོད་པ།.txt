༄༅།།༢༠༠༨ལོར་གཞུང་ལམ་འཛུགས་སྐྲུན་ཐད་མ་རྩ་བཏང་ཚད་མཐོ་རླབས་གསར་པ་ཞིག་ཏུ་སླེབས་ཡོད་པ།
གསར་འགོད་པས་བོད་རང་སྐྱོང་ལྗོངས་འགྲིམ་འགྲུལ་ཐིང་ནས་ཤེས་རྟོགས་བྱུང་བར། ༢༠༠༨ལོའི་ཟླ༡༡པའི་ཟླ་མཇུག་བར། བོད་ལྗོངས་ཀྱི་གཞུང་ལམ་འཛུགས་སྐྲུན་ཐད་མ་རྩ་གཏོང་འཇོག་བྱེད་ཚད་སྒོར་དུང་ཕྱུར༤༧.༡༤ལག་བསྟར་བྱེད་རྒྱུ་ཡིན་པའི་ནང་སྒོར་དུང་ཕྱུར༤༣.༩ཙམ་ལེགས་གྲུབ་ཟིན་པ་དེ༢༠༠༧ལོའི་དུས་མཚུངས་ལས་བརྒྱ་ཆའི༦.༩༧ཙམ་འཕར་སྣོན་བྱུང་བ་དང་། སྔོན་རྩིས་བྱས་ན༢༠༠༨ལོའི་ལོ་མཇུག་སྐབས་སྒོར་དུང་ཕྱུར༤༥ཙམ་ཟིན་རྒྱུ་ཡིན་པ་དེ་༢༠༠༧ལོའི་དུས་མཚུངས་ལས་བརྒྱ་ཆའི༨.༢༥ཙམ་འཕར་སྣོན་བྱུང་པས་ལོ་རྒྱུས་ཐོག་གི་མཐོ་རླབས་གསར་པ་ཞིག་ཏུ་སླེབས་ཡོད་པ་རེད་འདུག
       རྒྱལ་ཁབ་དང་ཞིང་ཆེན་གྱི་གཞུང་ལམ་བསྒྱུར་བཅོས་བྱེད་པའི་གོམ་སྟབས་མུ་མཐུད་དུ་མགྱོགས་སུ་ཕྱིན་པ། མཚོ་བོད་གཞུང་ལམ་བསྒྱུར་བཅོས་དང་འཐུས་ཚང་དུ་གཏོང་བའི་ལས་གྲྭ་དང་། རྒྱལ་ལམ་༣༡༨ཐོག་གི་གྲུ་པ་རོང་ནས་ཧའེ་ཐུང་ལུང་པའི་སྒར་སའི་བར་ཐག་སོགས་ཀྱི་གཙོ་གནད་རྣམ་གྲངས༡༢ཙམ་གྱི་ཨར་ལས་འཛུགས་སྐྲུན་ལས་གཞི་དག་རྒྱུན་མཐུད་ངང་སྤེལ་བ་དང་། མེ་ཏོག་གཞུང་ལམ་གྱི་འཛུགས་སྐྲུན་ལས་གཞིར་རྒྱལ་ཁབ་འཕེལ་བསྒྱུར་ཨུ་ལྷན་དང་འགྲིམ་འགྲུལ་དབོར་འདྲེན་པུའུའི་ཞོག་འདེགས་ཧུག་ཐག་འོག་རྒྱལ་སྲིད་སྤྱི་ཁྱབ་ཁང་གིས་ཆོག་མཆན་གནང་ཐོག་རྣམ་གྲངས་གཏན་འཁེལ་བྱུང་བ་དང་།མཐུད་འཛུགས་བྱེད་རྒྱུའི་གཙོ་ཆེའི་རྣམ་གྲངས་ཁག༩ཡི་ནང་ཞིང་ལམ༣༠༧ཐོག་གི་སྣ་དཀར་རྩེ་ནས་རྒྱལ་རྩེའི་བར་དང་། ཞིང་ལམ༣༠༦ཐོག་གི་སྨིན་གླིང་ནས་སྣང་རྫོང་བར་དང་། སྐམ་སའི་ཁ་ཐོག་གཞུང་ལམ་གྲོ་མོ་ནས་གནས་སྟོད་ལའི་བར་བཅས་ཀྱི་ལམ་བུའི་ཐོག་རླངས་འཁོར་ཤར་གཏོང་བྱུང་ཡོད་པ་རེད། 
     གྲོང་གསེབ་ཀྱི་གཞུང་ལམ་འཛུགས་སྐྲུན་མུ་མཐུད་དུ་སྐུལ་འདེད་བཏང་བ། ༢༠༠༨ལོར་གྲོང་གསེབ་གྱི་གཞུང་ལམ་འཛུགས་སྐྲུན་བྱེད་པར་མ་རྩ་སྒོར་ཁྲི༡༤.༠༥ཙམ་དོན་འཁྱོལ་དང་བཀོད་སྒྲིག་བྱས་ཡོད་པ་དེའི་ནང་༢༠༠༧ལོར་མཐུད་འཛུགས་བྱེད་པའི་རྣམ་གྲངས༦༠ལ་མ་རྩ་སྒོར་དུང་ཕྱུར༡.༧༨བཏང་ཡོད་པ་དང་། ༢༠༠༧ལོའི་ལོ་སྨད་དུ་བསྐྱར་སྣོན་མ་རྩ་སྒོར་དུང་ཕྱུར༤.༤༥བཏང་བ་བཅས་བྱས་ནས་འཛུགས་སྐྲུན་རྣམ་གྲངས༨༦ཙམ་སྐྲུན་རྒྱུ་བཀོད་སྒྲིག་བྱས་པ་རེད། ༢༠༠༨ལོར་མ་རྩ་སྒོར་དུང་ཕྱུར༧.༨༢ཙམ་བཏང་ནས་འཛུགས་སྐྲུན་རྣམ་གྲངས༡༩༨སྐྲུན་རྒྱུ་བཀོད་སྒྲིག་བྱས་པ་རེད། མིག་སྔའི་བར་མ་རྩ་གཏོང་འཇོག་བྱེད་ཚད་དེ་སྒོར་དུང་ཕྱུར༡༢.༤༨ཙམ་ཟིན་ནས་འཛུགས་སྐྲུན་རྣམ་གྲངས་༣༡༦ཙམ་ལེགས་གྲུབ་བྱུང་བ་དང་། ཤང་གྲོང་བརྡལ༣༢དང་། ཞིང་ཆེན་རིམ་པའི་རྒྱལ་ཁབ་ཀྱི་ལས་ཁུངས་ནས་ཆོག་མཆན་བྱུང་ནས་གསར་དུ་བཙུགས་པའི་གྲོང་ཚོ༤༣༢བཅས་ལ་གཞུང་ལམ་ཤར་གཏོང་བྱུང་བ་རེད། 
       ལས་གྲྭའི་དུས་རིམ་གོང་མའི་ལས་དོན་སྤེལ་ཚད་མུ་མཐུད་དུ་ཤུགས་ཆེ་རུ་ཕྱིན་པ། ཤིན་བོད་གཞུང་ལམ་གྱི་པ་དགའ་ནས་མ་ཡུམ་ལུང་པའི་བར་དང་། ཡུན་བོད་གཞུང་ལམ་གྱི་ཆབ་མདོ་ནས་སྤང་ཟླ་བར། ཁྲོན་བོད་གཞུང་ལམ་གྱི་ཧའེ་ཐུང་ལུང་སྒར་ས་ནས་སྟོབས་མདའ་རི་བོའི་བར་སོགས་ཀྱི༢༠༠༩ལོར་འཆར་གཞིའི་རྣམ་གྲངས་ཀྱི་ཨར་ལས་འཛུགས་སྐྲུན་ལས་འགོ་འཛུགས་ཐུབ་མིན་ཀྱི་ཞིབ་མཇུག་སྙན་ཞུ་གོང་རིམ་ལ་ཕུལ་ཟིན་པ་དང་། གོང་དཀར་གནམ་གྲུ་ཐང་གི་ཆེད་སྤྱོད་གཞུང་ལམ་དང་། རྒྱལ་ལམ་༣༡༧ལམ་ཚིགས་ཐོག་གི་ནག་ཆུ་ནས་ཞ་ཆུ་ཁའི་བར་དང་ཞ་ཆུ་ཁ་ནས་སྦྲ་ཆེན་བར་སོགས་ཀྱི་འཛུགས་སྐྲུན་རྣམ་གྲངས་ཀྱི་ལས་གཞི་སྒྲུབ་ཆོག་པའི་ཞིབ་མཇུག་ལས་དོན་གཞི་རྩའི་ཆ་ནས་ལེགས་གྲུབ་བྱུང་བ་དང་། མེ་ཏོག་གཞུང་ལམ་གྱི་ཐོག་མའི་འཆར་འགོད་ལས་དོན་ཐད་མཆན་འགོད་བཀའ་ལན་བྱུང་བ་རེད། 
        ད་ལོར། མཚོ་བོད་གཞུང་ལམ་བསྒྱུར་སྐྲུན་ལས་གྲྭ་སོགསམཐུད་འཛུགས་བྱེད་པའི་རྣམ་གྲངས་ཀྱི་ལས་དོན་ཁག་དམ་འཛིན་བྱེད་པ་དང་དུས་མཚུངས་སུ་ཁྲོན་བོད་གཞུང་ལམ་གྱི་ཧའེ་ཐུང་ལུང་སྒར་ས་ནས་སྟོབས་མདའ་རི་བོའི་བར་དང་། ཤིན་བོད་གཞུང་ལམ་གྱི་པ་དགའ་ནས་མ་ཡུམ་ལ་ཟམ་པ་གསར་པའི་བར། ཡུན་བོད་གཞུང་ལམ་གྱི་ཆ་མདོ་ནས་སྤང་ཟླ་བར་སོགས་ཀྱི་རྣམ་གྲངས་བཅས་ལ་མ་རྩ་སྒོར་དུང་ཕྱུར༦༠གཏོང་རྒྱུའི་བརྩོན་ལེན་བྱེད་རྒྱུ་བཅས་རེད།