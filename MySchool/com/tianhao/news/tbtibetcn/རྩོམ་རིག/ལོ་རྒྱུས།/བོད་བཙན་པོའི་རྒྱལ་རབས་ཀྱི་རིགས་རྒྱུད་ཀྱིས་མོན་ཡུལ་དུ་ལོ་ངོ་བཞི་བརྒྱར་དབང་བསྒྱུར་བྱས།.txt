བོད་བཙན་པོའི་རྒྱལ་རབས་ཀྱི་རིགས་རྒྱུད་ཀྱིས་མོན་ཡུལ་དུ་ལོ་ངོ་བཞི་བརྒྱར་དབང་བསྒྱུར་བྱས།
ཤིན་ཧྭ་དྲ་བར་སྤྱི་ཟླ༩པའི་ཚེས༢༡ཉིན་ལྷ་ས་ནས་འབྱོར་བའི་གློག་འཕྲིན་ལྟར་ན། བོད་བཙན་པོའི་རྒྱལ་རབས་ཀྱི་དུས་སུ། “ བཙན་པོའི་རིགས་རྒྱུད་ཀྱིས་ལྷོ་ཕྱོགས་མོན་ཡུལ་དུ་མངའ་དབང་བསྒྱུར་ནས་ལོ་ངོ་བཞི་བརྒྱར་ཉེ་བ་ཞིག་འགོར་ཡོད་པ་རེད”ཅེས་བོད་ལྗོངས་སྤྱི་ཚོགས་ཚན་རིག་གླིང་གི་གླིང་གཙོ་གཞོན་པ་པ་སངས་ནོར་བུས་མིག་སྔར་ཞིབ་འཇུག་གི་གྲུབ་འབྲས་གསར་བ་ཞིག་དཔང་དུ་བཙུགས་ནས་གསལ་བསྒྲགས་བྱས་ཡོད། གྲུབ་འབྲས་འདིས་བོད་བཙན་པོ་རྒྱལ་རབས་སིལ་བུར་འཐོར་སྐབས་ཀྱི་གནས་བབ་ལས་འཕྲོས་ཏེ་མོན་པ་མི་རིགས་ཀྱི་ལོ་རྒྱུས་ཞིབ་འཇུག་ལ་སྟོང་ཆ་གསར་བ་ཞིག་དངོས་སུ་ཁ་སྐོང་བྱས་ཡོད་པ་རེད། “མོན་ཡུལ”ནི་བོད་གནའ་རབས་ཀྱི་ཚིག་མཛོད་ཁྲོད“མི་མངོན་པའི་སྤྲོ་སྐྱིད་གླིང”ཞེས་པའི་དོན་དུ་གོ་ལ། ཐ་སྙད་འདི་ནི“བོད་ཡུལ”ཞེས་པ་དང་དུས་མཉམ་དུ་བྱུང་བ་ཞིག་ཡིན་པར་འདོད་ལ། བོད་བཙན་པོའི་རྒྱལ་རབས་ཀྱི་དུས་སུ། མོན་ཡུལ་ནི་མི་མངོན་པའི་གནས་ཤིག་སྟེ་བྲོས་བྱོལ་དུ་འགྲོ་ས་ཞིག་ཡིན། བོད་རིག་པའི་ཆེད་མཁས་པ་པ་སངས་ནོར་བུས་བརྗོད་དོན། མིག་སྔར་འདིའི་ཐད་ནས་ལོ་རྒྱུས་སྨྲ་བའི་མཁས་དབང་ཇི་སྙེད་ཅིག་གིས་བསྡོམས་ཚིག་འགོད་ཐབས་མེད་པར་ལུས་ཡོད་པ་རེད། “བོད་བཙན་པོ་རྒྱལ་རབས་འཐོར་བཤིག་ཏུ་འགྲོ་སྐབས（སྤྱི་ལོའི་དུས་རབས་དགུ་བའི་དུས་དཀྱིལ་ནས་དུས་རབས་བཅུ་བའི་དུས་དཀྱིལ）མོན་པ་མི་རིགས་ཀྱི་ལོ་རྒྱུས་སྟོང་ཆར་གྱུར་ཡོད་པར་མ་ཟད། དམངས་ཁྲོད་ཀྱི་ངག་རྒྱུན་དང་ལྷ་སྒྲུང་ཁག་གཅིག་མ་གཏོགས་ཡོད་པ་མ་རེད”ཅེས་གསལ་བརྗོད་བྱས། ཁོས《མོན་ཡུལ་གྱི་ལོ་རྒྱུས་གསལ་བའི་སྒྲོན་མེ》སོགས་ཀྱི་གནའ་བོའི་ཡིག་ཚང་ལ་ཞིབ་འཇུག་དང་ཡུལ་དངོས་རྟོག་དཔྱོད་བྱས་ཏེ་གནད་དོན་མང་བོ་ཞིག་གསར་རྙེད་བྱུང་ཡོད་པ་རེད། བོད་བཙན་པོ་རྒྱལ་རབས་སིལ་བུར་འཐོར་རྗེས། ལོ་ངོ་བཞི་བརྒྱར་ཉེ་བའི་སྐབས་ཀྱི་བོད་སིལ་བུར་འཐོར་བའི་དུས་རིམ་གྱི་ལོ་རྒྱུས་ཀྱི་བྱུང་བ་དངོས་ཡིན་ལ།མོན་ཡུལ་གྱི་མངའ་ཁོངས་ཡོངས་ལ་བོད་བཙན་པོའི་རིགས་རྒྱུད་ཀྱིས་དབང་བསྒྱུར་བྱས་པ་ཞིག་ཡིན་པས། འདི་ནི་གནའ་བོའི་དམངས་ཁྲོད་ཀྱི་ངག་རྒྱུན་དང་ལྷ་སྒྲུང་ལྟ་བུ་ཞིག་གཏན་ནས་མིན། པ་སངས་ནོར་བུས་བརྗོད་དོན། བོད་ཀྱི་ལྷ་བཙན་པོ་ཁྲི་སྲོང་ལྡེའུ་བཙན་གྱི་ཚ་བོ་ཁྲི་གཙུག་ལྡེའུ་བཙན（སྤྱི་ལོ༨༡༥ནས༨༣༦བར）གྱི་དུས་སུ་ནང་ཆོས་དར་སྤེལ་དང་བོན་ཆོས་བསྣུབས་ཆེད། དམག་ཤུགས་བེད་སྤྱོད་བྱས་པས་སྐབས་དེའི་བློན་པོ་དང་ས་གནས་ཀྱི་དཔོན་རིགས། འབངས་མི་མང་བོར་ཕོག་ཐུག་ཚབས་ཆེན་བཏང་བས། བོད་བཙན་པོ་དུས་སྐབས་ཀྱི་རྒྱལ་རྒྱུད་དང་དབང་ཆ་ཡོད་པའི་བློན་ཆེན་སྐོར་ཞིག་གིས་གསང་སྟབས་ཀྱིས་བཙན་པོ་བཀྲོངས་རྩིས་བྱས་པས། ཁྲི་གཙུག་ལྡེའུ་བཙན་གྱི་སྤུན་མཆེད་ལྷ་སྲས་གཙང་མས་མུ་མཐུད་དེ་རྒྱལ་སྲིད་བཟུང་སླད་མོན་ཡུལ་དུ་བཙན་གྱིས་སྤྱུགས་པའི་ལོ་རྒྱུས་ཤིག་བྱུང་ཡོད་པ་རེད།《བོད་ཀྱི་ལོ་རྒྱུས་རགས་རིམ་གཡུ་ཡི་ཕྲེང་བ》ལས།“ལ་འོག་ཡུལ་གསུམ་མཁར་དུ་ཕེབས་ནས་བཞུགས་པས་བོད་ཁམས་ལ་སྡིག་རྒྱལ་དང་སྡིག་བློན་ཁ་མཐུན་ནས་སངས་རྒྱས་ཀྱི་བསྟན་པ་བཤིག་ཟེར་བའི་སྐད་ཆ་ཐོས་བྱུང་བ་དང༌། བོད་ཡུལ་དང་ཐག་ཉེ་བའི་གཤིས་ཀྱིས་དེར་ཡང་བཞུགས་མ་སྤྲོ་བར་འབྲོང་མདོ་གསུམ་བཙན་མཁར་ལ་ཕེབས”ཞེས་ཁ་གསལ་དུ་འབྱུང་བ་དང༌། ལ་འོག་ཡུལ་གསུམ་མཁར་སོགས་མོན་ཡུལ་དུ་ལྷ་སྲས་གཙང་མའི་གདུང་རྒྱུད་མི་རབས་ཉི་ཤུ་རྩ་གསུམ་གྱིས་མོན་ཡུལ་ཚོ་སོ་སོར་དབང་བསྒྱུར་བར་གསལ་བོར་འཁོད་ཡོད། “བོད་བཙན་པོའི་་རྒྱལ་རབས་ཀྱི་རིགས་རྒྱུད་ཀྱིས་མོན་ཡུལ་ས་ཆར་འོད་སྟོང་འབར་བའི་རིག་གནས་ལོ་རྒྱུས་གསར་བསྐྲུན་བྱས་ཡོད”ཅེས་པ་སངས་ནོར་བུས་དེ་ལྟར་བརྗོད་ཡོད་ལ། ཡུལ་དངོས་རྟོག་དཔྱོད་ཀྱིས་རྒྱུ་ཆ་མང་བོས་ཀྱང་བདེན་དཔང་གསར་བ་ཞིག་བྱས་ཡོད་པ་རེད། མོན་ཡུལ་ས་ཆ་རུ་ད་སྐབས་ཀྱང་གནའ་བོའི་མཁར་རྫོང་དང་ལྕགས་ཐག སྡོད་ཤག་མང་བོའི་ཤུལ་རྗེས་ཡོད་པ་དང༌། དེ་དུས་ཀྱི་མོན་ཡུལ་གྱི་རིག་གནས་ནི་ཕུན་སུམ་ཚོགས་པ་ཞིག་ཡིན། མིང་དུ་གྲགས་པའི་བོད་ཀྱི་ཟློས་གར་རྩོམ་རིག《ཟླ་བ་བཟང་མོའི》ཁྲོད་ཀྱི་ལྷ་སྲས་གཙང་མའི་རིགས་རྒྱུད་ཀྱི་གཏམ་རྒྱུད་ཁྲོད་དངོས་ཡོད་ཀྱི་རྣམ་པ་མང་བོ་ཞིག་ཀྱང་རྙེད་ཐུབ་པ་རེད། བཙན་པོའི་རྒྱལ་རབས་སིལ་བུར་འཐོར་རྗེས་ཀྱི་མོན་ཡུལ་གྱི་ལོ་རྒྱུས་ལ་པ་སངས་ནོར་བུས་དབྱེ་ཞིབ་ངོས་གསལ་ཞིག་བྱས་ཡོད་ལ། མོན་ཡུལ་གྱི་རང་བྱུང་ས་ཁམས་ཀྱི་གནས་བབ་འོག  བཙན་པོའི་རིགས་རྒྱུད་ཀྱིས་མོན་ཡུལ་གྱི་ས་གནས་སོ་སོ་རུ་དབང་བསྒྱུར། འོན་ཀྱང་ཁྱོན་ཡོངས་ནས་གཅིག་གྱུར་བྱེད་པའི་རྒྱལ་རབས་ཤིག་གསར་འཛུགས་བྱ་ཐུབ་མེད་ལ། འཛམ་གླིང་དུ་མིང་དུ་གྲགས་པའི་དཔའ་བོའི་ལོ་རྒྱུས་ཀྱི་བྱུང་བ་བརྗོད་པའི་སྙན་རྩོམ《གེ་སར་སྒྲུང》དུའང་མོན་ཡུལ་དང་འབྲེལ་བའི་གནས་སྟངས་མང་བོ་ཞིག་བསྙད་ཡོད་པ་དང༌། བོད་གནའ་རབས་ཀྱི་ལོ་རྒྱུས་ཡིག་ཚང་དུའང་མོན་ཡུལ་ནི་བོད་ཀྱི་བཙན་པོས་རྒྱལ་རབས་ཀྱིས་དབང་བསྒྱུར་བྱས་པའི་གནས་ཤིག་ཡིན་པར་བདེན་དཔང་བྱས་ཡོད་དོ། ། ཁ་བྱང་ཕྱི་མོ། བོད་བཙན་པོའི་རྒྱལ་རབས་ཀྱི་རིགས་རྒྱུད་ཀྱིས་མོན་ཡུལ་དུ་ལོ་ངོ་བཞི་བརྒྱར་དབང་བསྒྱུར་བྱས།（རྩོམ་འགན་པ། ལྷ་དབང）