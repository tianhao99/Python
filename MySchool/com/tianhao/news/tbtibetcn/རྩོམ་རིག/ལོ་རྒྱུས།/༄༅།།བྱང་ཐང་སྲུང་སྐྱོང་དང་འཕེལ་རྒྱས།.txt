༄༅།།བྱང་ཐང་སྲུང་སྐྱོང་དང་འཕེལ་རྒྱས།
ང་དང་བུ་ཆུང་ལགས་༡༩༩༡ལོར་ཐེངས་དང་པོ་མཇལ་བྱུང་། དེ་དུས་ང་ཏག་ཏག་བོད་རང་སྐྱོང་ལྗོངས་ནགས་ལས་ཅུས་དང་། བོད་ལྗོངས་མཐོ་སྒང་སྐྱེ་དངོས་ཞིབ་འཇུག་སོའོ་ཡི་ཞིབ་འཇུག་པ་དང་ལྷན་དུ་བྱང་ཐང་དུ་རི་སྐྱེས་སྲོག་ཆགས་ལ་བརྟག་དཔྱད་བྱེད་པའི་སྐབས་ཡིན།   སྐབས་དེར་ཁོང་གི་བཞུགས་གནས་ནི་འབྲོག་པ་ཀུན་དང་འདྲ་བར་སྦྲ་ནག་ཅིག་རེད་ལ། ཁོང་གི་སྒོ་ཕྱུགས་ཀྱང་ནོར་ལུག་སོགས་རེད། ཁོང་གནས་ས་དེ་ནི་མཐོ་ཚད་རྒྱ་མཚོའི་ངོས་ལས་སྨི་༤༩༠༠ཡོད་པའི་རྩྭ་ཐང་གི་བྱང་ངོས་མཐའ་མཚམས་སུ་ཡིན་ཞིང་། དེ་ནས་བྱང་དུ་སོང་ན་གཞི་ཁྱོན་སྤྱི་ལེ་༥༠༠ཡོད་པའི་ཐང་སྟོང་ཡིན་མོད། འོན་ཀྱང་ཁོང་གི་ནོར་ལུག་ལ་གཟན་རྩྭ་འདང་ངེས་ཡོད། དེ་སྔོན་ནུབ་ཕྱོགས་ཀྱི་མྱུལ་དཔྱད་པ་ཞིག་གིས་ཁུལ་དེའི་སྐོར་བརྗོད་པ་ལྟར་ན། “རུས་པ་ནང་དུ་ཟུག་པའི་རླུང་ལས། དེ་མིན་རྗེས་ཤུལ་ངས་མ་མཐོང་།”ཁོང་ཚོ་ནི་ལོ་ངོ་༡༢གོང་འདི་གནས་སྤོས་པ་དང་། ༡༩༨༡ལོ་ནས་བཟུང་ཁྱིམ་ཚང་གིས་ཕྱུགས་ལས་གཉེར་འགན་བྱེད་འགོ་ཚུགས་པས། སྒོ་ཕྱུགས་དང་རྩྭ་ར་སོགས་ཁྱིམ་ཚང་སྡེ་ཚན་དུ་བྱས་ནས་བདག་སྐྱོང་བྱས་པ་རེད་ཟེར། བུ་ཆུང་ལགས་ཀྱི་ཁྱིམ་ཚང་གི་ཆ་རྐྱེན་ནི་ལོ་ངོ་༢༠ལྷག་ཙམ་རིང་རིམ་བཞིན་ལེགས་སུ་ཕྱིན།
    ༢༠༠༣ལོར་ཕྲན་སླར་ཡང་བུ་ཆུང་ལགས་བཞུགས་སའི་ས་ཁུལ་དུ་ཡོང་པ་ཡིན། ཐེངས་འདིར་མཉམ་ལས་པ་ནི་པེ་ཅིན་སློབ་ཆེན་དང་བོད་ལྗོངས་ནགས་ལས་ཅུས་ཡིན། བུ་ཆུང་ལགས་ཀྱི་བཞིན་ངོས་སུ་ལོ་ཟླའི་ཁུར་གྱི་གཉེར་མ་མང་དུ་སོང་ལ། སྒལ་པ་སྒུར་ཅིང་ལུས་འཁར་བ་ལ་བརྟེན་དགོས་མོད། འོན་ཀྱང་ཁོང་གི་བཞིན་ལ་མཛའ་བརྩེའི་འཛུམས་མདངས་སྔར་བཞིན་མཆིས། ད་ལྟ་ཁོང་ལ་སྡོད་ཁང་གསུམ་ལས་མ་ཚད་སྦག་སྦག་གཅིག་དང་རླངས་འཁོར་གཅིག་ཡོད་པས་དེས་སྔོན་གྱི་ཁལ་མའི་ཚབ་ཏུ་གྱུར་པས་སྔོན་དུས་ཀྱི་ཚོང་ཟོག་དབོར་འདྲེན་བྱས་ཚུལ་དེ་ཚོ་ད་ལྟ་ལོ་རྒྱུས་སུ་གྱུར་ཅིང་། ས་རྡོ་བཏིང་བའི་ལམ་ཞིག་ཁོང་གི་སྒོ་འགྲམ་བར་སླེབས་ཡོད་པས་ཁྱིམ་མཚེས་ཕན་ཚུན་འགྲོ་འོང་བྱེད་པར་སྔར་བས་སྟབས་བདེ་རུ་སོང་། བུ་ཆུང་ལགས་ཀྱིས་“ང་ཐོག་མར་འདི་གར་གཞིས་ཆགས་སྐབས་ངེད་ཚོ་ཁྱིམ་ཚང་གཅིག་ལས་མེད་མོད། འོན་ཀྱང་ད་ལྟ་ཁྱིམ་ཚང་༡༡ཡོད་རྐྱེན་རྩྭ་ར་རྒྱ་ཆུང་དུ་སོང་ཡོད་”ཅེས་གསུངས། དེའི་ཉེ་འཁོར་གྱི་དཔལ་མཚོ་ཞང་ནི་དུས་རབས་གོང་མའི་ལོ་རབས་༧༠པར་བཙུགས་སྐབས་དུད་ཁྱིམ་༩༠ལས་མེད་རུང་ད་ལྟ་དུད་ཁྱིམ་༡༣༠ཟིན་པ་དང་། སྒོ་ཕྱུགས་ཀྱང་དེ་སྔོན་གྱི་༤༥༠༠༠ནས་༧༩༠༠༠བར་མང་དུ་སོང་།
༡༩༨༥ལོ་ནས་༢༠༠༧བར་ཕྲན་གྱིས་བྱང་ཐང་དུ་རི་སྐྱེས་སྲོག་ཆགས་བརྟག་དཔྱད་ཞིབ་འཇུག་ཐེངས་གྲངས་༡༩བྱས། ཇེ་མང་དུ་འགྲོ་བཞིན་པའི་སྦག་སྦག་ཕུད། འཁོར་སྐར་འཕྲིན་སྐྱེལ་དང་། ཉི་ནུས་གློག་འདོན་འཕྲུལ་ཆས། བཪྙན་འཕྲིན།   ཇ་སྲུབས་འཕྲུལ་འཁོར་ཡང་སྤྱོད་བཞིན་ཡོད་པས་འབྲོག་པའི་ཁྱིམ་དུད་ཀྱི་འཚོ་བའི་ཆུ་ཚད་མཐོ་རུ་དེ་ལྟར་མགྱོགས་མྱུར་ཕྱིན་པ་དེ་ཧ་ལས་པའི་དགའ་སྤྲོ་ཆེ་བའི་སྣང་བ་ཞིག་འབྱིན་བྱུང་།   དེ་དང་དུས་མཚུངས་སུ་ཞང་གི་རྩྭ་ཐང་ཕལ་ཆེ་བ་ཁྱིམ་ཚང་ལ་ཕྱུགས་འཚོ་འགན་གཙང་སྤྲད་པ་དང་། འགན་གཙང་སྤྲོད་པའི་ཡུན་ཚད་ལོ་ངོ་༥༠ཡིན་ཞིང་། བུ་ཆུང་ལགས་ནི་ཕྱུགས་རིགས་སྤོ་འཚོའི་འབྲོག་པ་ཞིག་ནས་གཞིས་ཆགས་པའི་འབྲོག་རའི་བདག་པོ་ཞིག་ལ་གྱུར་ཡོད། གཞིས་ཆགས་ཕྱུགས་འཚོ་བྱེད་སྟངས་དེ་ལྟར་བྱས་ཚེ་ཕྱུགས་རིགས་མགོ་གྲངས་འཕར་ནས་གཟན་རྩྭ་མི་འདང་བ་དང་རྩྭ་ཐང་གི་སྤུས་ཚད་ཞན་དུ་འགྲོ་བའི་སེམས་ཁྲལ་བྱུང་། གནད་དོན་འདི་ལྟ་བུ་དེ་སྔོན་ཨ་མེ་རི་ཁ་དང་ཨོ་སི་ཁྲུ་ལི་ཡ་རུ་ཐོན་མྱོང་། གཞན་ཡང་འགན་གཙང་སྤྲད་པའི་བུ་ཆུང་ལགས་ཀྱི་གཏན་འཇགས་རྩྭ་ར་འདིའི་ནང་རྐྱང་སོགས་རི་སྐྱེས་སྲོག་ཆགས་རྩྭ་ཟ་རུ་ཡོང་འཇུག་མིན་དང་། དེ་སྔོན་ཐན་སྐྱོན་དང་ཁ་བའི་སྐྱོན་ཆེན་པོ་བྱུང་བའི་ཚེ་ཁོང་གིས་ཕྱུགས་རིགས་གནས་གཞན་དུ་སྤོ་འཚོ་བྱས་ཆོག་མོད། འོན་ཀྱང་ད་ལྟ་དེ་ལྟར་བྱས་ཆོག་གམ། སྲིད་ཇུས་བསྒྱུར་བའི་རྐྱེན་གྱིས་རྒྱུན་དུ་བསམ་ཡུལ་ལས་འདས་པའི་གནོད་སྐྱོན་ཁ་ཤས་ཐོན་སྲིད་པས་ངེད་ཚོས་བྱེད་ཐབས་གང་འདྲ་ཞིག་སྤྱད་དེ་གནོད་སྐྱོན་དེ་འདྲ་ཉུང་དུ་གཏོང་དགོས་སམ་སོགས་པའི་དོན་ལ་སེམས་ཁྲལ་འདུག
རི་སྐྱེས་སྲོག་ཆགས་ལ་སྲུང་སྐྱོབ་བྱེད་པའི་ལས་ལ་གཞོལ་མཁན་ཞིག་གི་ངོས་ནས་གླེང་ཚེ། ཕྲན་ལ་ད་དུང་སེམས་ཁྲལ་གཞན་དག་འགའ་ཞིག་ཡོད་པ་སྟེ། ཕྱོགས་སོ་སོའི་བར་འགལ་རྐྱེན་ཐོན་པའི་ཚེ། རི་སྐྱེས་སྲོག་ཆགས་ཀྱིས་མིའི་རིགས་ཀྱི་སྐད་བརྡ་ལ་བརྟེན་ནས་ར་བ་སྐོར་བ་ལྟ་བུའི་གནད་དོན་ཐད་རང་ཉིད་ཀྱི་བསམ་འཆར་གླེང་ཐུབ་ཐབས་ཟད། ད་ལྟ་འབྲོག་དུད་མང་པོས་རྒྱུ་རྐྱེན་མི་འདྲ་བར་བསམ་བློ་བཏང་ནས་རང་རང་གི་རྩྭ་ར་ར་བྱས་བསྐོར་ཡོད། ར་བ་བསྐོར་བ་དེས་རྩྭ་རའི་དབྱེ་མཚམས་གསལ་པོར་ཕྱེ་ཁར། ར་བའི་ནང་གི་སྒོ་ཕྱུགས་ནན་གྱིས་སྲུང་མི་དགོས་པར་དུས་ཚིགས་ཀྱི་འགྱུར་བ་དང་བསྟུན་ནས་རྩྭ་ར་དབྱེ་འབྱེད་གསལ་པོར་བྱས་ཡོད་པ་དང་དུས་མཚུངས་སུ། རི་སྐྱེས་སྲོག་ཆགས་ཀྱང་ར་བ་འདི་ནས་ཕྱིར་འབུད་བྱས་པ་རེད། འདི་དག་ཚང་མ་ར་བ་བསྐོར་བའི་ཕན་འབྲས་སུ་བརྩིས་ཆོག རྫོང་སྲིད་གཞུང་གིས་ར་བ་སྐོར་བའི་ལས་གྲྭ་ལག་བསྟར་བྱ་རྒྱུར་རིན་སྤྲོད་མི་དགོས་པའི་ར་སྐོར་རྒྱུ་ཆ་མཁོ་འདོན་བྱས་པ་མ་ཟད། ཁ་གསབ་རོགས་དངུལ་ཡང་སྤྲད་ཡོད། འོན་ཀྱང་ར་བ་བསྐོར་བ་མང་ནས་མང་དུ་འགྲོ་བ་དང་དུས་མཚུངས་སུ་གཙོད་གནས་སྤོ་བྱེད་པར་འགོག་རྐྱེན་བཟོ་སྲིད་པས་ཐབས་ཟད་ཀྱིས་ལམ་ཕྱོགས་སྒྱུར་བའམ་གནས་སྤོ་མཚམས་འཇོག་སྲིད་ལ། དེ་མིན་གྱི་རི་སྐྱེས་སྲོག་ཆགས་ཆེ་གྲས་འགྲོ་བར་ཡང་གནོད་སྲིད། ས་གནས་དེའི་ར་བའི་མཐོ་ཚད་ཕལ་ཆེ་བ་སྨི་༡.༢ནས་སྨི་༡.༤ཡིན་པས་རི་སྐྱེས་སྲོག་ཆགས་དེའི་ཐོག་ནས་མཆོང་ཐབས་བྲལ་བས། དེ་སྔོན་ཕྲན་གྱིས་རྐྱང་ར་བའི་ཐོག་ཏུ་འཁོན་ཏེ་འཆི་བ་མཐོང་མྱོང་ལ། གཙོད་དང་གནའ་བ་སོགས་གོད་ཆགས་དེ་འདྲ་བྱུང་བ་ཡང་ཐོས་མྱོང་།    ༡༩༩༠ལོར་ཕྲན་མངའ་རིས་ཀྱི་ཨ་ལུ་གཤོང་སར་ཐེངས་དང་པོ་འགྲོ་སྐབས། འབྲོག་པ་ཉུང་ཉུང་ཞིག་གིས་དེར་དུས་ཚིགས་རང་བཞིན་གྱི་ཕྱུགས་འཚོ་བཞིན་ཡོད།   ངས་བྱེས་སུ་བརྟག་དཔྱད་ཞིབ་འཇུག་ཐེངས་གཅིག་བྱེད་སྐབས་འབྲོང་༦༨༡དང་རི་སྐྱེས་སྲོག་ཆགས་གཞན་དག་མང་པོ་ཞིག་མཐོང་ཞིང་ཐོ་ལ་བཀོད་མྱོང་། འདི་ནི་བྱང་ཐང་གི་རི་སྐྱེས་སྲོག་ཆགས་ཀྱི་གནས་ས་ཡག་ཤོས་ཤིག་ཡིན་པའི་ངོས་འཛིན་བྱུང་ཞིང་། དེ་དོན་ནགས་ལས་ཅུས་ལ་ཨ་ལུ་གཤོང་ས་དམིགས་བཀར་གྱི་སྲུང་སྐྱོབ་བྱ་དགོས་པའི་གྲོས་འགོ་བཏོན་མོད། འོན་ཀྱང་གྲོས་འགོ་འདི་ནི་ད་ལྟའི་བར་དུའང་ཕན་མེད་ཀྱི་ཤོག་སྙིགས་ལྟར་ཆགས། ད་ལྟ་ས་ཁོངས་དེ་ཉིད་ལམ་འདྲ་མིན་སྣ་ཚོགས་ཀྱིས་ཁེངས་ཤིང་། ག་ས་གང་དུ་སྡོད་ཁང་དང་རྩྭ་རས་བསྐོར་བ་མཐོང་། ད་ལྟ་གལ་སྲིད་སྐྱེ་བོ་སུ་ཞིག་གནས་དེར་བརྒྱུད་སྐབས་འབྲོང་བཅུ་གྲངས་ཤིག་མཐོང་ཚེ། དེ་ནི་དགའ་སྤྲོ་ཆེན་པོ་སྐྱེ་འོས་པའི་བྱ་བ་ཞིག་རེད། ལྷོད་གཡེང་དང་དོ་ཁུར་མ་བྱས་པའི་དབང་གིས་བོད་ལྗོངས་ཀྱི་རང་བྱུང་ཤུལ་བཞག་ཁུལ་བཟང་ཤོས་ཤིག་ལ་གཏོར་བཤིག་ཐེབས་ཟིན།    དེ་སྔོན་བྱང་ཐང་དུ་མི་མཐོང་རྒྱུ་ཧ་ཅང་དཀོན་ཏེ། དབར་དུས་སུ་ཕྱུགས་རྫི་རེ་གཉིས་ལས་མཐོང་རྒྱུ་མེད། དུས་རབས་གོང་མའི་ལོ་རབས་༥༠པ་ནས་༦༠པའི་བར་གཞུང་ལམ་བཟོ་འགོ་ཚུགས་པ་དང་། ལོ་རབས་༧༠པར་ཁྱིམ་ཚང་ཁ་ཤས་སམ་ཞང་ཡོངས་རྫོགས་ལྷོ་ཕྱོགས་ནས་བྱང་ཐང་དུ་གནས་སྤོ་བྱས་ཁར་གཞིས་ཆགས་ས་ཡང་བསྐྲུན་པ་རེད། ད་ལྟ་རྩྭ་ཁ་བཟང་བ་ཐམས་ཅད་བཅད་བཟུང་བྱས།           ཕར་ལ་བལྟས་ཚེ་བྱང་ཐང་ནི་ཐང་རྒོད་ཅིག་ཡིན་མོད། འོན་ཀྱང་དེ་སྔོན་འདིར་འཚོ་བཞིན་པའི་རི་སྐྱེས་སྲོག་ཆགས་ཀྱི་གྲངས་འབོར་ནི་མི་རྣམས་ཧ་ལས་དགོས་པ་ཞིག་རེད། དེ་སྔ་༡༩༠༣ལོར་ནུབ་ཕྱོགས་མྱུལ་དཔྱད་པ་གཅིག་གིས་གཙོད་ཀྱི་ཁྱུ་ཚོགས་འདི་འདྲ་ཞིག་མཐོང་མྱོང་བ་སྟེ། “ཁོ་བོའི་འདྲེན་བྱེད་ཀྱི་ལམ་དུ་ཐེངས་གཅིག་ལ་གཙོད་༡༥༠༠༠ཡིས་མ་ཚད་༢༠༠༠༠མཐོང་མྱོང་།” རི་ལྡེབས་ཤིག་ན་“འབྲོང་བརྒྱ་ཕྲག་འགའ་རྩྭ་ཁར་རོལ་བཞིན་པ་མཐོང་མྱོང་།”ད་ལྟ་རྣམ་པ་འདི་ལྟ་བུ་དྲན་པའི་ཡུལ་དུ་གྱུར།    དུས་རབས་གོང་མའི་ལོ་རབས་༨༠པའི་དུས་མཇུག་ཏུ་གཙོད་དང་། རྐྱང་། འབྲོང་བཅས་པ་རྒྱལ་ཁབ་ཀྱི་རིམ་པ་དང་པོའི་སྲུང་སྐྱོབ་སྲོག་ཆགས་ཀྱི་མིང་ཐོར་བཀོད་མོད། འོན་ཀྱང་ལོ་རབས་༩༠པར་རང་ཉིད་ལ་ཕན་ཁེ་རག་ཆེད་ཁྲིམས་འགལ་མི་ངན་ཚོས་གཙོད་བསད་ནས་ཁུ་ལུ་བསྡུ་གསོག་བྱས་ཏེ་རྒྱ་གར་དུ་དྲངས་ནས་རྒྱལ་སྤྱིའི་ལྐོག་ཁྲོམ་དུ་བྲིན་འཚོང་བྱས་སྟབས་སྲོག་ཆགས་དེ་རིགས་ཀྱི་གྲངས་འབོར་དེ་མ་ཉིད་དུ་ཧ་ཅང་ཉུང་དུ་སོང་བ་རེད།    དགའ་སྤྲོ་སྐྱེ་འོས་པ་ཞིག་ལ་རི་སྐྱེས་སྲོག་ཆག་མི་ཉུང་བ་ཞིག་གོད་ཆགས་འདི་ལས་གཡོལ་ཐུབ་པ་བྱུང་། ཀྲུང་གོའི་སྲིད་གཞུང་ནས་ལས་དོན་འབོར་ཆེན་སྤེལ་ཏེ་སྲོག་ཆགས་འདི་དག་གི་གྲངས་འབོར་ཆག་པར་བཀག་འགོག་བྱས་རྐྱེན་ད་ལྟ་ས་ཁུལ་ཁ་ཤས་ཀྱི་སྲོག་ཆགས་གྲངས་འབོར་རིམ་བཞིན་འཕར་བཞིན་ཡོད། ལྐོག་རྔོན་རྒྱག་པར་ངོ་རྒོལ་བྱེད་པ་དང་། མེ་མདའ་གཞུང་བཞེས་གཏོང་བ། ས་གནས་དེའི་སྡེ་ཁུལ་གྱིས་མཉམ་དུ་དོ་དམ་བྱེད་པ། རྒྱལ་ཁབ་ཕྱི་ནང་གི་ཁྲིམས་ལག་བསྟར་བྱེད་ཤུགས་ཆེ་རུ་བཏང་ནས་ཉེས་ཆད་ཚ་ནན་གཏོང་བ། དེ་བཞིན་སློབ་གསོའི་དྲིལ་བསྒྲགས་སྣ་མང་སྤེལ་བ་བཅས་པའི་རྐྱེན་གྱིས་རི་སྐྱེས་སྲོག་ཆགས་འདི་དག་ལ་འཚོ་གནས་ཀྱི་ཁོར་ཡུག་ལེགས་པོ་ཞིག་བསྐྲུན་པ་རེད།    བྱང་ཐང་རང་བྱུང་སྲུང་སྐྱོང་ཁུལ་ནི་༡༩༩༣ལོར་བཙུགས་པ་མ་ཟད། ༡༩༩༩ལོར་རྒྱལ་ཁབ་རིམ་པའི་སྲུང་སྐྱོང་ཁུལ་དུ་གྱུར་ཅིང་སྤྱིའི་རྒྱ་ཁྱོན་ལ་སྤྱི་ལེ་གྲུ་བཞི་མ་ཁྲི་༣༠ལ་ཉེ་བ་ཡོད་པ་དེ་ནི་དབྱི་ཐ་ལིའི་རྒྱལ་ཁབ་ཀྱི་མངའ་ཁོངས་རྒྱ་ཁྱོན་དང་མཚུངས། སྲུང་སྐྱོང་ཁུལ་འདི་མཉམ་འདུས་བེད་སྤྱོད་རྣམ་པ་ལྡན་པའི་ས་ཁོངས་ཤིག་ཡིན་ཞིང་། འབྲོག་པ་དང་། སྒོ་ཕྱུགས། རི་སྐྱེས་སྲོག་ཆགས་བཅས་མཉམ་དུ་འཚོ་ཞིང་ཁེ་དབང་གཅིག་པ་ཡོད།   སྐྱེ་ཁམས་ལ་རྒྱུན་ཆད་མེད་པར་འགྱུར་ལྡོག་གཏོང་བ་དང་བསྟུན་ནས་རི་སྐྱེས་སྲོག་ཆགས་སྲུང་སྐྱོབ་བྱེད་པར་ཡང་ཆད་མེད་རྒྱུན་འབྱུང་གི་འགྲན་རྩོད་གསར་པར་ཁ་གཏད་དགོས། རྔོན་རྒྱག་ཁྱོན་ཡོངས་ནས་མཚམས་བཞག་རྗེས་རི་སྐྱེས་སྲོག་ཆགས་མིའི་རིགས་ལ་སྐྲག་སྣང་ཡང་ཆུང་དུ་ཕྱིན་ཡོད། ངེད་ཚོ་རླངས་འཁོར་ནང་བསྡད་ནས་མཚོ་བོད་གཞུང་ལམ་ཐོག་མྱུར་བགྲོད་བྱེད་སྐབས་གཙོད་དང་རྐྱང་ལ་སོགས་རང་འདོད་ཀྱི་རྩྭ་ཆུར་རོལ་བཞིན་པ་ལས་རང་ཉིད་ཀྱི་ཟུར་དུ་མྱུར་བགྲོད་བྱེད་པའི་རླངས་འཁོར་ལ་སྣང་བར་མི་འཇོག དེས་ན་སྲོག་ཆགས་འགའ་ཤས་ཀྱིས་རྒྱུ་མཚན་དེའི་དབང་གིས་ཪྙོག་དྲ་བཟོ་བཞིན་ཡོད་དེ། དབར་དུས་ཕྱུགས་རྣམས་འཁྲིག་དུས་སུ་སླེབས་སྐབས་འབྲོང་ནོར་ཁྱུའི་ཁྲོད་དུ་འོང་ནས་འབྲི་ཁྲིད་འགྲོ་བཞིན་ཡོད་པས། འབྲོག་པར་གྱོང་གུན་བཟོས་པ་མ་ཟད། འབྲོང་རྒྱུད་གཙང་དག་ཡོང་བར་ཡང་གནོད།
རྐྱང་གི་གྲངས་འབོར་འཕར་འགྲོ་བ་དང་སྦྲགས་རྐྱང་ཁྱུ་ཡིས་སྒོ་ཕྱུགས་དང་རྩྭ་ར་འཕྲོག་རེས་བྱེད་པར་མི་རྣམས་ཀྱིས་འཁང་ར་བྱེད་བཞིན་ཡོད་ལ། རྐྱང་བརྒྱ་ལྷག་ཙམ་རྩྭ་ར་གཅིག་ཐོག་འདུས་ཏེ་གཟན་རྩྭ་སྤྱོད་ཅིང་། རྩྭ་ར་དེ་ནི་འབྲོག་པས་དགུན་དུས་ཕྱུགས་རྩྭ་གསོག་འཇོག་བྱེད་ས་ཡིན་པའི་སྐབས་སུ་འགལ་རྐྱེན་དང་འཁང་ར་དེ་བས་མང་། གནད་དོན་འདི་རིགས་ཐོན་སྐབས་ཞིབ་འཇུག་བྱས་པའི་རྨང་གཞིའི་ཐོག་ཐག་གཅོད་བྱེད་ཐབས་ཇུས་འགོད་བྱ་དགོས། ཧ་ཅང་སྟབས་བདེ་བའི་ཚན་རིག་ཆ་འཕྲིན་ཞིག་ཡིན་ནའང་གནད་དོན་ཐག་གཅོད་རྒྱུར་ཕན་ཐོགས་ཆེན་པོ་ཡོད་སྲིད། དཔེར་ན། ཞང་གཅིག་ཏུ་རྐྱང་ག་ཚོད་ཡོད་པ་དང་། དེ་ཚོའི་ལོ་རེའི་ཆ་སྙོམས་ཀྱི་གཟན་རྩྭ་སྤྱོད་འབོར་ག་ཚོད་ཡིན་པ་ལྟ་བུ་རེད། འོན་ཀྱང་མིག་སྔར་ད་དུང་འདིའི་ཐད་ཀྱི་ཞིབ་འཇུག་བྱ་རྒྱུ་མི་འདང་བས། ད་ལྟ་ང་ཚོའི་སྒྲིག་གཞིས་ས་གནས་དེའི་འབྲེལ་ཡོད་སྡེ་ཁག་དང་མཉམ་ལས་བྱེད་ཅིང་ལྷན་དུ་གནད་དོན་འདི་སྒྲུབ་འགོ་རྩོམ། རི་སྐྱེས་སྲོག་ཆགས་ལ་དུས་ཡུན་རིང་པོའི་ལྟ་ཞིབ་ཚད་ལེན་དང་ཞིབ་འཇུག་བྱས་ན། གཞི་ནས་དེ་ཚོར་ལུགས་མཐུན་གྱི་དོ་དམ་བྱེད་རེ་ཡོད་ལ་འགལ་རྐྱེན་མི་ཡོང་བ་དང་ཚོར་བྱས་བརྡར་ཤ་སྤྱད་དེ་མུན་འཐོམས་ཀྱིས་བྱེད་ཐབས་མི་སྤྱོད་པ་བྱེད་ཐུབ།   ༢༠༠༧ལོའི་དགུན་དུས་སུ་ཁང་ཨའེ་ལི་དང་ལྷན་དུ་བྱང་ཐང་པ་ལིང་ཞང་གི་དུད་ཁྱིམ་༡༨ལ་བཅར་འདྲི་ཞུས་ཤིང་དྲེད་མོང་སྐོར་གྱི་གནད་དོན་ཤེས་རྟོགས་བྱས་པ་ཡིན། ན་ནིང་དུད་ཁྱིམ་ཕྱེད་ཀ་ལྷག་གི་སྡོད་ཁང་ལ་དྲེད་མོང་གིས་གཏོར་བཤིག་བཏང་བ་དང་དེའི་ནང་ད་དུང་སྒོ་ཕྱུགས་༥༦མེད་པ་ཆགས་པ་དེ་དག་ཚང་མ་ནུབ་མོར་དྲེད་མོང་ཕྱུགས་རའི་ནང་འཛུལ་ནས་བཟོས་པ་ཤ་སྟག་རེད། དེ་མིན་ད་དུང་སྤྱང་ཀི་དང་གཡིས་སྒོ་ཕྱུགས་བསད་པའི་གནད་དོན་ཡང་བྱུང་ཡོད། ཁྱིམ་ཚང་འདི་དག་གི་སྡོད་ཁང་དང་ལྷས་རར་སྲུང་སྐྱོབ་ཀྱི་བྱེད་ཐབས་གང་ཡང་སྤྱད་མེད་པས་ང་ཚོས་ཞང་སྲིད་གཞུང་དང་ལྷན་དུ་སྲུང་སྐྱོབ་བྱེད་པའི་ཡོ་བྱད་ཇུས་འགོད་དང་བཟོས་ཏེ་དྲེད་མོང་འགོག་རྒྱུའི་གྲ་སྒྲིག་བྱེད་བཞིན་ཡོད།
བྱང་ཐང་སྲུང་སྐྱོང་ཁུལ་གྱི་འབྱུང་འགྱུར་ལ་ཚོད་དཔག་བྱེད་ཁག་པོ་རེད། སྲུང་སྐྱོང་ཁུལ་གྱི་མཐའ་མཚམས་ཕལ་ཆེར་ལེགས་སྒྲིག་བྱ་རྒྱུ་རེད། རྒྱལ་ཁབ་ནས་རྒྱལ་ཡོངས་ཀྱི་ཕན་ནུས་གཙོ་ཐོན་ཁུལ་འཆར་འགོད་བྱེད་འགོ་ཚུགས་ཡོད་ཅིང་། ས་ཞིང་གསར་སྤེལ་བྱེད་པའི་ཐད་དེ་རིགས་བཞི་རུ་ཕྱེ་ཡོད་དེ། ལེགས་སྒྱུར་གསར་སྤེལ་ས་ཁོངས་དང་། གཙོ་གནད་གསར་སྤེལ་ས་ཁོངས། གསར་སྤེལ་ཚོད་འཛིན་ས་ཁོངས། གསར་སྤེལ་བཀག་སྡོམ་ས་ཁོངས་བཅས་ཡིན། བྱེད་ཐབས་གསར་པ་འདིས་བྱང་ཐང་འཆར་འགོད་བྱ་རྒྱུར་ཤུགས་རྐྱེན་གསར་པ་ཐེབས་སྲིད། ང་རང་མི་སྒེར་ནས་བལྟས་ན། ཉུང་མཐར་ཡང་བྱང་ཐང་གི་བྱང་ངོས་ཡོངས་རྫོགས་གསར་སྤེལ་བཀག་སྡོམ་ཁུལ་དུ་འགོད་དགོས། དེར་ད་དུང་མིའི་རིགས་གཞིས་ཆགས་མེད་པས་རི་སྐྱེས་སྲོག་ཆགས་སྲུང་སྐྱོང་ནན་པོ་བྱེད་ཁུལ་དུ་འགྱུར་བར་བྱ་དགོས། གཙོད་ཚབ་མཚོན་དུ་གྱུར་པའི་སུག་མཐིལ་རིགས་ཀྱི་རི་སྐྱེས་སྲོག་ཆགས་ཆེ་གྲས་ཀྱི་གནས་སྤོའི་བགྲོད་ལམ་དང་། ཕྲུ་གུ་བཙའ་ས་གཙོ་བོ་བཅས་སུ་ར་བས་བསྐོར་བར་བཀག་སྡོམ་བྱ་དགོས་པ་དང་དུས་མཚུངས་སུ་ཁྱིམ་ཚང་དང་སྒོ་ཕྱུགས་ཀྱི་གྲངས་འབོར་ལའང་དགོས་ངེས་ཀྱི་ཚོད་འཛིན་བྱ་དགོས།     བྱང་ཐང་དུ་ཡི་གེ་མ་བྱུང་གོང་གི་གནའ་བོའི་རྡོ་ཆས་ཪྙེད་པ་ལས་མཚོན་དོན། ལོ་ངོ་ཆིག་ཁྲི་ལྷག་གི་གོང་དུ་འདིར་མིའི་རིགས་འཚོ་གནས་བྱས་པ་རེད། ཁོང་ཚོས་མུ་བྲལ་རྩྭ་ཐང་དང་རྩ་ཆེའི་རི་སྐྱེས་སྲོག་ཆགས་ང་ཚོ་མི་རབས་རྗེས་མར་བཞག་ཡོད། ད་ལྟ་ཁ་ཤས་ཆུད་ཟོས་སུ་བཏང་ཟིན་མོད། འོན་ཀྱང་ད་དུང་ཧ་ཅང་མང་པོ་ཞིག་ལ་སྔར་རྒྱུན་ལྟར་སྐྱེ་དངོས་ཀྱི་འོད་ཟེར་རབ་ཏུ་འཕྲོ་བཞིན་མཆིས། གང་འདྲ་བྱས་ན་ད་གཟོད་བྱང་ཐང་གི་སྡོད་དམངས་རེ་རེ་ཚང་མར་སྐུལ་མ་བཏང་ནས་ས་ཆ་འདི་ལ་དོ་དམ་དང་སྲུང་སྐྱོང་ནན་པོ་བྱས་ཏེ་ཐུན་མིན་གྱི་སྐྱེ་ཁམས་མ་ལག་འདི་ནམ་ཡང་རྒྱུན་འཁྱོངས་བྱེད་ཐུབ་བམ། བུ་ཆུང་ལགས་ཀྱི་ཁྱིམ་ཚང་དང་བཅས་པ་འདིར་འཚོ་བཞིན་པའི་མི་རྣམས་ཐམས་ཅད་ཀྱིས་བག་ཡངས་ཀྱི་འབྱུང་འགྱུར་ཞིག་ལ་བློ་ཁ་ཕྱོགས་བཞིན་མཆིས། མཚོ་བོད་མཐོ་སྒང་དུ་སྡེ་ཁུལ་ཁ་ཤས་ཀྱིས་རང་འགུལ་ངང་བྱ་སྤྱོད་སྤེལ་ཏེ་ས་ཁོངས་ཁ་ཤས་ཕྱུགས་འཚོ་མི་ཆོག་པའི་ཁུལ་དུ་བཀོད་སྒྲིག་བྱས་ཏེ་ས་གནས་དེའི་རི་སྐྱེས་སྲོག་ཆགས་ལ་བཞག ཆོས་ལུགས་དང་སྐྱེ་ཁམས་ཐད་ཀྱི་གསལ་རྟོགས་བྱེད་ནུས་ལ་བརྟེན་ཁར། སྡེ་ཁུལ་དེ་དག་གིས་ནང་བསྟན་གྱི་བློ་གྲོས་དང་། བརྩི་བཀུར། བྱམས་སེམས་བཅས་དང་དུ་བླངས་ནས་ཁོང་ཚོ་འབྱུང་འགྱུར་མཐུན་པོར་ཡོང་བ་ནི་མཉམ་དུ་འཚོ་བར་རོལ་བའི་འགྲོ་བ་མི་དང་། རྩི་ཤིང་དང་སྲོག་ཆགས་ཐམས་ཅད་ལ་བརྟེན་དགོས་པའི་ངོས་འཛིན་ཟབ་མོ་བྱུང་བ་རེད། གལ་སྲིད་མུ་མཐའ་བྲལ་བའི་བྱང་ཐང་དེར་མིའི་རིགས་ཀྱི་སེམས་དབུས་ནས་གཅེས་འཛིན་བྱས་པར་གྱུར་ན་དེ་ཡི་མཛེས་སྡུག་གཏན་དུ་རྒྱུན་མཐུད་ངང་གནས་པ་མ་ཟད་ཉམས་མེད་འཕེལ་རྒྱས་སུའང་འགྲོ་ངེས་ལགས།
 འབྲུག་མོས་ཞུ་དག་བྱས།