སློང་མོང་ངམ་ཨ་ལྕུག
སློང་མོང་ངམ་ཨ་ལྕུག་རྒྱག་སྲོལ་ནི་བྱིས་པའི་རྩེད་མོ་ཞིག་ཡིན་རུང་གྲོང་གསེབ་ཁག་གཅིག་ཏུ་ལོ་གསར་སྐབས་མི་རྒན་པས་ཀྱང་ཨ་ལྕུག་ལ་མཚོན་བྱུགས་ཏེ་རྒྱག་སྲོལ་ཡོད།  ཨ་ལྕུག་ལའང་ར་དང་ལུག   རྟ་དང་བོང་བུ་ཅེས་རྩེད་སྟངས་འགའ་ཤས་ཡོད་ཅིང་།    སོ་སོས་གང་བདམས་པ་དེ་ལངས་མིན་ལ་ལྟས་ནས་རྒྱལ་ཕམ་དབྱེ་མཚམས་གཅོད་པ་དང་།   ཡང་དབང་ཤེས་ཆེ་ཆུང་ལ་གཞིགས་ནས་ཕན་ཚུན་ཞུ་རེས་བྱེད་པའང་ཡོད།   དེ་མིན་དུ་ཨ་ལྕུག་གྱང་གི་ཐོག་ཏུ་བཞག་ནས་ཨ་ལྕུག་གཞན་ཞིག་གཞུས་ཏེ་ཕོག་མིན་ཚ་ཁ་ལྟ་བ་སོགས་རྩེད་སྟངས་ཤིན་ཏུ་མང་པོ་ཡོད།།