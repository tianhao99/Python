བོད་ལྗོངས་ཀྱི་རང་བྱུང་གི་ཁྱད་ཆོས་གཙོ་བོ།
ས་གཞི་ཆགས་རིམ་གསར་པ་གོང་མའི་དུས་མཇུག་ནས་ད་ལྟའི་བར་གྱི་ལོ་ཁྲི་༣༠༠ནས་༤༠༠ཡི་ནང་དུ། མཚོ་བོད་ས་ཁུལ་གྱི་རྒྱ་ཁྱོན་ཚད་མཐོན་པོས་ཆེ་རུ་ཕྱིན་ཏེ་ད་ལྟའི་མཐོ་ཚད་དུ་སླེབས་པ་ཡིན་ལ། མཚོ་ངོས་ལས་མཐོ་ཚད་དམའ་བའི་ཚ་ཁུལ་དང་ཚ་ཁུལ་ཕལ་བའི་ཁོར་ཡུག་ནས་གྲང་འཁྱག་གི་ཁོར་ཡུག་ཏུ་གྱུར་བའི་འགྱུར་ལྡོག་ཆེན་པོ་བརྒྱུད་ཅིང་། གོ་ལ་ཧྲིལ་པོའི་རང་བཞིན་གྱི་འཁྱགས་རོམ་དུས་རིམ་དང་འཁྱགས་རོམ་དུས་རིམ་ངེས་མེད་ཀྱི་ནམ་ཟླའི་དྲོད་གྲང་གི་འགྱུར་བས་ཤུགས་རྐྱེན་ཐེབས་པ་ལས་གཞན། མཚོ་ངོས་ལས་མཐོ་ཚད་ཆེན་པོ་འཕར་བས་རང་བྱུང་ས་ཁམས་ཁོར་ཡུག་གི་འགྱུར་བར་ཤུགས་རྐྱེན་ཐེབས་པར་ཡང་བྱེད་ནུས་གཙོ་བོ་ཐོན་བཞིན་ཡོད་པ་རེད། 
　 ས་བབ་མཐོ་ལ་ལོ་རྒྱུས་ཐུང་པ། 
མཚོ་བོད་མཐོ་སྒང་གྲུབ་པ་ནི་སའི་གོ་ལའི་ཆེས་ཉེ་བའི་ས་ཤུན་འགུལ་སྐྱོད་ཚད་དང་གཞི་རྒྱ་ཆེ་ཤོས་ཏེ། ཧི་མ་ལ་ཡའི་རི་རྒྱུད་གྲུབ་པའི་འགུལ་སྐྱོད་དང་འབྲེལ་བ་དམ་པོ་ཡོད་ཅིང་། ཉེ་རབས་སུ་ཚད་མཐོན་པོས་ཡར་འཕགས་པ་དང་བདེ་ཐང་གི་མཚོ་ངོས་མཐོ་ཚད་སྨི་༤༠༠༠ཡན་དུ་བརྒལ་བ་མ་ཟད། མང་ཤོས་ཤིག་གཞན་ད་དུང་གངས་ཐིག་དང་མཚོ་ངོས་ལས་མཐོ་ཚད་སྨི་༦༠༠༠ནས་༨༠༠༠བར་གྱི་རི་བོ་ལས་བརྒལ་ཡོད་པ་དང་། དེ་ནི་འཛམ་གླིང་གི་ཆེས་ལོ་ན་གཞོན་པའི་མཐོ་སྒང་ཡིན་པ་རེད། ཀྲུང་གོའི་ནུབ་མཐོ་ཞིང་ཤར་དམའ་བའི་ས་བབ་ཀྱི་སྤྱིའི་རྣམ་པའི་ཁྲོད་དུ་སྐས་རིམ་གསུམ་ཡོད་ལ། མཐོ་སྒང་ནི་རིམ་པ་ཆེས་མཐོ་བའི་ས་བབ་སྐས་རིམ་དེ་ཡིན་པ་དང་ཨེ་ཤེ་ཡ་གླིང་གི་ཆུ་བོ་ཆེན་པོ་གང་མང་གི་འབྱུང་ཁུངས་ཡིན་ཞིང་། དེ་ནས་ཤར་དུ་རིམ་གྱིས་ཇེ་དམའ་རུ་གྱུར་ནས་མཐར་ཀྲུང་གོའི་ཤར་རྒྱུད་གྱི་གཤོང་ས་དང་གཏིང་ཐུང་རྒྱ་མཚོར་བསྲིངས་པའི་ས་སྒྲོམ་བརྒྱུད་དེ་ཞི་བདེ་རྒྱ་མཚོའི་ཆེན་པོའི་མཚོ་འོག་གཤོང་སར་འབབ་པ་རེད། 
 སྤྱིར་བཏང་དུ་ས་གཤིས་ཀྱི་ལོ་རྒྱུས་སྤྱིའི་ཁྲོད་དུ། བོད་རང་སྐྱོང་ལྗོངས་ནི་བྱང་ནས་ལྷོ་རུ་མཚོ་བྲི་ཞིང་སྐམ་ས་ཕྱིར་ཐོན་པ་ཡིན་ཏེ། བྱང་ངོས་ཀྱི་ཁུ་ནུ་རི་བོ་ཆེས་སྔོན་ལ་ཐོན་ཞིང་དེའི་རྗེས་སུ་དབུས་རྒྱུད་ཀྱི་ཁ་ར་ཁོ་རུམ་རི་བོ་དང་རི་བོ་གདིང་ལ། གངས་ཏི་སེ། གཉན་ཆེན་ཐང་ལྷ་བཅས་ཡིན་ལ། ལྷོ་རྒྱུད་དུ་བོད་ལྗོངས་ལྷོ་ཕྱོགས་ཀྱི་གཞོང་ས་དང་རི་བོ་ཧི་མ་ལ་ཡ་ས་ཁུལ་ཆེས་མཐའ་མཇུག་ཏུ་ཐོན་པ་རེད། 
 ས་གཞི་ཆགས་རིམ་བཞི་པ་ནས་བཟུང་། གྲུབ་སྟངས་གསར་བའི་འགུལ་སྐྱོད་ཤུགས་ཆེ་ཞིང་། མཐོ་སྒང་གི་ནུབ་རྒྱུད་དང་ཤར་རྒྱུད་ནི་ས་འགུལ་མང་བའི་ས་ཁུལ་ཡིན་པ་མ་ཟད། ས་འོག་ཚ་ནུས་ཁུལ་ཆེན་པོ་ཡིན་པ་དང་ས་བབ་ཇེ་མཐོར་འགྲོ་བའི་འགུལ་སྐྱོད་ད་ལྟའི་བར་རྒྱུན་མ་ཆད་པར་ཡོད་པ་རེད། མཐོ་སྒང་གི་འགྲམ་རྒྱུད་ཀུན་དུ་ས་བབ་ཇེ་མཐོར་སོང་པ་དང་ཆུ་བོ་གཏིང་ཟབ་པའི་ས་དབྱིབས་མང་ཞིང་། ཆུ་རྒྱུན་གྱི་གཞུང་བཅད་ངོས་སུ་ཐེམ་རིམ་གཟར་མོ་ཡོད་ལ་ས་ངོས་ཆགས་ཚུལ་རིག་པས་དེར་གྲུམས་ཁ་ཟེར་བ་དང་། དེ་ནི་ཆུ་བོས་ཟད་སྐྱོན་གཏོང་ཚད་ཀྱི་འགྱུར་བ་ལ་བརྟེན་ནས་གྲུབ་པ་རེད། དེ་མིན་གཞན་ད་དུང་གཞོང་སའི་ཁྲོད་ཀྱི་གཞོང་ས་ཆགས་པའི་རྣམ་པ་སྟེ་ལུང་གཞུང་དུ་ལུང་གཞུང་ཚུད་ནས་ཡོད་ཅིང་། འདི་ནི་ཆུ་བོའི་བཞུར་རྒྱུན་གྱི་བྱེད་ནུས་ལ་བརྟེན་ནས་གྲུབ་པ་རེད། དེ་ལས་གཞན་དཔེར་ན་གྲང་ངར་དང་སྐམ་ཐན་ཇེ་ཆེར་གྱུར་པ་དང་མཚེའུ་ཆུང་དུ་སོང་པ། ཆུ་ལག་ལ་འགྱུར་བ་བྱུང་བ། མཐོ་སྒང་ནང་ཁུལ་སྙོམས་པར་གྱུར་པ། མཐོ་སྒང་གི་ཕྱི་རྒྱུད་གློ་བུར་དུ་གཡང་གཟར་བཅད་ངོས་ཆགས་པ་ལྟ་བུ། མཚོ་ངོས་ལས་མཐོ་ཚད་དམའ་རུ་གྱུར་པ་དང་སའི་བཅད་སོ་སོར་གྱེས་པ་སྟབས་བདེ་ཡིན་པ། གཏེར་དངོས་རླུང་ཟད་ཐེབས་ཚད་དམའ་བ་སོགས་ཀྱིས་མཐོ་སྒང་གི་རང་བྱུང་ས་ཁམས་ཀྱི་འགྱུར་བ་ཆུང་བ་མངོན་ཐུབ་པ་རེད། 
 ཉི་འོད་ཀྱི་འགྱེད་འཕྲོའི་ནུས་པ་ཆེ་ཞིང་དྲོད་ཚད་དམའ་བ་དང་། ཉིན་གཅིག་གི་དྲོད་ཚད་ལ་བར་ཁྱད་ཆེ་བ། 
 མཁའ་དབུགས་སྲབ་ཅིང་རླུང་ཁམས་དྭངས་གཙང་ཡིན་པའི་བོད་རང་སྐྱོང་ལྗོངས་སུ། ཉི་འོད་ཀྱི་འགྱེད་འཕྲོའི་ནུས་པ་སྨི་རེར་ＭＪ༥༤༠༠ནས་༧༩༠༠ལ་སླེབས་པ་དང་། འཕྲེད་ཐིག་གཅིག་པའི་མཚོ་ངོས་ལས་མཐོ་ཚད་དམའ་བའི་ས་ཁུལ་ལས་བརྒྱ་ཆ་༥༠ནས་བརྒྱ་ཆ་༡༠༠ཡིས་མཐོ་བ་ཡོད་པ་རེད། འོན་ཀྱང་མཚོ་ངོས་ལས་མཐོ་ཚད་མཐོ་བ་ཡིས་བསླངས་པའི་ལྟོས་བཅས་ཀྱི་དྲོད་ཚད་དམའ་བ་དང་གྲང་ངར་ཆེ་བ་མངོན་གསལ་རེད། མཐོ་སྒང་དུ་ཆེས་འཁྱག་པའི་ཟླ་བའི་ཆེས་དམའ་བའི་ཆ་སྙོམས་དྲོད་ཚད་ཐིག་ལེ་མན་གྱི་ཧྲེ་ཧྲི་ཏུའུ་༡༠ནས་༡༥ཡི་བར་ཡིན་ལ། ཀྲུང་གོའི་དྲོད་ཁུལ་ས་ཆ་དང་ཕལ་ཆེར་མཚུངས་པར་སྣང་། ནམ་ཟླ་དྲོ་བའི་དུས་ཚིགས་སུ། ཀྲུང་གོའི་ཤར་རྒྱུད་དུ་དབྱར་གྱི་དུས་རླུང་ཆེ་ཞིང་ཆེས་དྲོ་བའི་ཟླ་བའི་ཆ་སྙོམས་དྲོད་ཚད་སྤྱིར་བཏང་དུ་ཧྲེ་ཧྲི་ཏུའུ་༢༠ནས་༣༠ཡི་བར་ཡིན་ལ་ལྷོ་བྱང་གི་བར་དུ་ཁྱད་པར་ཆེན་པོ་མེད་ལ། བོད་རང་སྐྱོང་ལྗོངས་ཁོ་ན་རྒྱལ་ཡོངས་ཀྱི་ཆེས་བསིལ་བའི་ས་ཁུལ་དུ་གྱུར་པ་དང་། ཟླ་༧པའི་ཆ་སྙོམས་དྲོད་ཚད་ནན་ལིང་གི་ལྷོ་ཕྱོགས་ཀྱི་ཟླ་༡པོའི་ཆ་སྙོམས་དྲོད་ཚད་དང་མཐུན་ཞིང་། འཕྲེད་ཐིག་གཅིག་པའི་གཤོང་ས་ལས་དྲོད་ཚད་ཧྲེ་ཧྲི་ཏུའུ་༡༥ནས་༢༠ཡིས་དམའ་བ་ཡོད་པ་དང་། འཕྲེད་ཐིག་གཅིག་པའི་གཤོང་ས་དང་བསྡུར་ན། མཐོ་སྒང་གི་ཉིན་གཅིག་གི་དྲོད་ཚད་ཀྱི་ཁྱད་པར་ལྡབ་གཅིག་ཡས་མས་ཀྱིས་ཆེ་བ་ཡོད་ལ་སྤྱིར་བཏང་གི་རི་བོ་མང་ས་དང་མཐོ་སྒང་གི་ས་ཆའི་ཁྱད་ཆོས་ལྡན།  སྐམ་སའི་རང་བཞིན་གྱི་ནམ་ཟླའི་ཤུགས་རྐྱེན་ཆེན་པོ་ཐེབས་པའི་རྐྱེན་གྱིས་ལོ་གཅིག་གི་དྲོད་ཚད་ཀྱི་བར་ཁྱད་ཀྱང་མི་ཆུང་ཞིང་ཀྲུང་གོའི་འཕྲེད་ཐིག་གཅིག་པའི་གཤོང་ས་དང་ཉེ་བ་དང་། ཚ་ཁུལ་གྱི་རི་མཐོན་པོའི་དྲོད་ཚད་ཀྱི་ཁྱད་ཆོས་དང་རྩ་བ་ནས་མི་མཐུན་པ་མཚོན་ཐུབ་པ་རེད།  
 གངས་དང་འཁྱགས་པར་རླུང་ཟད་ཐེབས་ཚད་ཁྱབ་ཆེ་བ། 
 བོད་རང་སྐྱོང་ལྗོངས་ནི་འཛམ་གླིང་སྟེང་གི་འཕྲེད་ཐིག་དམའ་འབྲིང་ས་ཁུལ་གྱི་འཁྱགས་ཀླུང་གི་ལྟེ་བ་ཡིན་ཞིང་། དེང་རབས་ཀྱི་འཁྱགས་ཀླུང་ཆགས་ཚད་རྒྱལ་ཡོངས་ཀྱི་འཁྱགས་ཀླུང་གི་རྒྱ་ཁྱོན་གྱི་ལྔ་ཆ་བཞི་ཡན་ཟིན་ཡོད་པ་རེད། འཁྱགས་སའི་གཞི་རྒྱ་ཆེ་ཞིང་དེ་དག་ལས་ལོ་མང་རིང་གི་འཁྱགས་ས་རྒྱུན་མཐུད་ནས་ཁྱབ་ཡོད་ལ། མཐུག་ཚད་སྨི་༨༠ནས་༡༢༠ལ་སླེབས་པ་དང་འཕྲེད་ཐིག་དམའ་འབྲིང་ས་ཁུལ་གྱི་འཁྱགས་སའི་གླིང་ཕྲན་ལྟ་བུར་གྱུར་ཡོད། དེ་བས་འཁྱགས་ཀླུང་དང་འཁྱགས་ས་གྲུབ་པའི་ཆ་ནས་བལྟས་ཚེ། ཚད་ངེས་ཅན་ཞིག་ནས་བོད་རང་སྐྱོང་ལྗོངས་ཀྱི་དབུས་ཁུལ་ད་ལྟའི་བར་དུ་འཁྱགས་རོམ་གྱི་དུས་སྐབས་དང་མ་བྲལ་བར་བལྟས་ཆོག་ལ། བོད་རང་སྐྱོང་ལྗོངས་ཀྱི་འཁྱགས་ས་ལ་དུས་ཚིགས་ཀྱི་འཁྱགས་ས་དང་བར་དུ་ལོ་ཁྱད་པའི་འཁྱགས་ས། ལོ་མང་རིང་གི་འཁྱགས་ས་སོགས་སུ་རིགས་དབྱེ་ཆོག ཧེ་ཨ་གཞུང་ལམ་གྱི་བྱང་ཕྱོགས་ནས་རི་བོ་གདིང་ལའི་ལྷོ་ངོས་བར་གྱི་བྱང་ཐང་མཐོ་སྒང་ནི་ལོ་མང་རིང་གི་འཁྱགས་སའི་ཁུལ་ཡིན་པ་དང་། ཧེ་ཨ་གཞུང་ལམ་གྱི་ལྷོ་ཕྱོགས་ནས་ལོ་རེའི་ཆ་སྙོམས་དྲོད་ཚད་ཐིག་ལེ་མན་གྱི་ཧྲེ་ཧྲི་ཏུའུ་༢ནས་༦བར་གྱི་དྲོད་མཚུངས་ཐིག་བར་ནི་བར་དུ་ལོ་ཁྱད་པའི་འཁྱགས་ས་དང་གླིང་ཕྲན་གྱི་རྣམ་པའི་འཁྱགས་ས་ཡིན། དྲོད་ཚད་ཐིག་ལེ་མན་གྱི་ཧྲེ་ཧྲི་ཏུའུ་༢ཡི་དྲོད་མཚུངས་ཐིག་གི་ལྷོ་ཕྱོགས་སུ་རི་མཐོན་པོ་ཁ་ཤས་ལས་གཞན་མང་ཆེ་ཤོས་དུས་ཚིགས་ཀྱི་འཁྱགས་ས་ཡིན་པ་དང་། འཁྱགས་ས་ཁྱབ་པ་ཡིས་བཟོ་ལས་འཛུགས་སྐྲུན་དང་འགྲིམ་འགྲུལ་སྐྱེལ་འདྲེན་ལ་གནོད་སྐྱོན་ཚབས་ཆེན་བཟོས་ཡོད་པ་རེད། 
 ཉི་འོད་ཀྱི་འགྱེད་འཕྲོའི་ནུས་པ་ཆེན་པོས་བོད་རང་སྐྱོང་ལྗོངས་ས་ཁུལ་གྱི་ས་ཤུན་དང་ས་ངོས་ལ་ཉེ་བའི་མཁའ་དབུགས་ཀྱི་ཉིན་མོའི་དྲོད་ཚད་མཐོ་རུ་བཏང་པ་རེད། འོན་ཀྱང་མཚན་མོའི་དུས་སུ་འཁྱག་ཚད་མགྱོགས་པ་དང་། ལོ་གཅིག་གི་ནང་དུས་ཡུན་རིང་ཙམ་ལ་དྲོད་ཚད་མཐོ་དམའ་ལ་འགྱུར་ལྡོག་ཆེ་བ་རེད། དེ་བས་འཁྱགས་རོམ་ཞི་འཁྱགས་དང་འཁྱགས་པའི་རླུང་ཟད་ཐེབས་ཚད་ཁྱབ་ཆེ་ཞིང་། བོད་རང་སྐྱོང་ལྗོངས་ཀྱི་ས་རྒྱུ་དང་ས་དབྱིབས་ཆུང་གྲས་ཆགས་པའི་གོ་རིམ་ཁྲོད་དོན་སྙིང་གལ་ཆེན་ལྡན་པ་རེད། 
　 སྲོག་ཆགས་དང་སྐྱེ་དངོས། ས་ཁམས་དང་སྐྱེ་ཁམས་འཕྲོད་པའི་སྣང་ཚུལ། 
མཐོ་སྒང་གི་སྲོག་ཆགས་དང་སྐྱེ་དངོས་ས་ཁུལ་མ་ལག་མི་མཐུན་པར་གཏོགས་ཏེ། ལོ་རྒྱུས་རྒྱུན་རིང་བའི་གནའ་བོའི་དྲོད་གཤེར་གྱི་ཆ་དང་ལྡན་པའི་ཚན་ཁག་དེ་ཤར་ལྷོའི་རྒྱུད་དུ་ཡོད་པ་དང་། ལོ་རྒྱུས་ཀྱི་རྒྱུན་ཐུང་ཞིང་སྐམ་ཤས་དང་གྲང་ངར་བཟོད་པའི་རིགས་དེ་མཐོ་སྒང་གི་ནང་ཁུལ་དུ་ཡོད་པ་རེད། རི་བོ་ཧི་མ་ལ་ཡ་ནི་ལྷོ་བྱང་གཉིས་བར་གྱི་མངོན་པར་གསལ་བའི་བཅད་མཚམས་སུ་གྱུར་ཡོད་ལ། འཕྲེད་རྒྱུག་རི་རྒྱུད་ཀྱི་གཞུང་ཕྱོགས་ཀྱི་གཞོང་ས་ནི་ལྷོ་བྱང་དང་འདྲེས་ནས་ཡོད་པ་མ་ཟད་དྲང་འཕྱང་དུ་གནས་པ་གསལ་པོར་མཐོང་ཐུབ་པ་དང་། སྐྱེ་དངོས་ལ་རིགས་དང་སྣ་ཁ་མང་ལ་འཛམ་གླིང་གི་རི་མཐོ་ས་ཁུལ་གྱི་སྐྱེ་དངོས་ཕུན་སུམ་ཚོགས་པའི་ས་ཁུལ་ཡིན་ཞིང་། ས་གཞི་ཆགས་རིམ་བཞི་བའི་འཁྱགས་རོམ་དུས་སྐབས་ཀྱི་སྐྱེ་དངོས་སྲོག་ཆགས་རྣམས་ཀྱི་རང་བྱུང་གི་གནོད་འབྱོལ་ཁང་ཡིན་ལ། ས་གཞི་ཆགས་རིམ་གསུམ་པའི་སྔོན་གྱི་སྐྱེ་དངོས་དང་སྲོག་ཆགས་ཀྱི་རིགས་མང་པོ་ཉར་ཚགས་བྱས་ཡོད་ཅིང་། དེང་རབས་ཀྱི་སྐྱེ་དངོས་སྲོག་ཆགས་ཀྱི་རིགས་གང་མང་ཁྱབ་པའི་ལྟེ་བར་གྱུར་ཡོད།  དཔེར་ན་སྐྱེ་དངོས་ཁྲོད་ཀྱི་སྟང་མའི་རིགས་དང་སྲོག་ཆགས་ཁྲོད་ཀྱི་ཙའོ་མེ་སོགས་ལྟ་བུ། 
 ཡར་འབུར་ཚད་མཐོ་བའི་དབང་གིས་མཐོ་སྒང་ནང་ཁུལ་གྱི་གྲང་ངར་དང་སྐམ་ཤས་ཆེ་རུ་ཕྱིན་པ་མ་ཟད། ཆེད་དུ་མཐོ་སྒང་ཁོ་ནར་ཡོད་པའི་སྐྱེ་དངོས་སྲོག་ཆགས་ཡོད་དེ།  དཔེར་ན་སྐྱེ་དངོས་ཁྲོད་ཀྱི་དབྱིབས་ལེབ་མོའི་ཐུའོ་རུང་ལི་དང་ཙི་ཧྭ་ཀྲེན་མའོ་སོགས་ལྟ་བུ། སྲོག་ཆགས་ཁྲོད་ཀྱི་གཙོད་ལྟ་བུ་ནི་མཐོ་སྒང་ཁོ་ནར་ཡོད་པའི་སྲོག་ཆགས་ཡིན་པ་དང་། ནོར་གནག་ནི་ས་གཞི་ཆགས་རིམ་བཞི་བའི་འཁྱགས་རོམ་དུས་སྐབས་ཀྱི་འཁྱགས་རོམ་ཆགས་པའི་ཁོར་ཡུག་ཏུ་འཕེལ་བའི་རིགས་ཡིན་པ་རེད། རང་བྱུང་གི་མཛེས་ལྗོངས་གྲུབ་པའི་སྐྱེ་དངོས་རྩི་ཤིང་གི་ཆ་ནས་བརྗོད་ན། མཐོ་སྒང་དུ་གྲང་ངར་བཟོད་པའི་རྩྭ་དང་རྩི་ཤིང་གི་རིགས་དང་། གྲང་ངར་ཆེ་བའི་ཡུལ་གྱི་རྩྭ་ཐང་དང་བྱེ་ཐང་། རྩྭ་ལྡུམ་ཐུང་ངུ་སོགས་ཀྱིས་ཁྱབ་ཡོད་པ་རེད། སྲོག་ཆགས་ཀྱི་རིགས་ནི་ས་མཐོའི་ནགས་ཚལ་དང་རྩྭ་ཐང་། སྤང་ལྗོངས། གྲང་ངར་ཆེ་སའི་བྱེ་ཐང་གི་སྲོག་ཆགས་ཀྱི་རིགས་ཡིན་པ་དང་། དེ་དག་ཚང་མ་ལས་མཐོ་སྒང་གི་ཁྱད་ཆོས་མངོན་པ་རེད། 
དྲང་འཕྱང་གི་འགྱུར་བ་ཁྱབ་ཆེ་ལ་ཆུ་སྙོམས་ས་ཁུལ་དང་དམ་པོར་སྦྲེལ་པ།
 ཉིང་ཁྲིའི་སེར་ཁྱིམ་ལའི་གདོད་མའི་ནགས་ཚལ། 
 བོད་རང་སྐྱོང་ལྗོངས་ཀྱི་མཐའ་འཁོར་དུ་རི་མཐོན་པོས་བསྐོར་ཡོད་ཅིང་ས་བབ་ཀྱི་མཐོ་དམའ་ལ་བར་ཁྱད་ཆེ་བ་མ་ཟད། ནང་ཁུལ་དུ་རི་རྒྱུད་མང་པོས་ཁྱབ་ཡོད་ལ་རི་རྒྱུད་ལ་མཐོ་དམའི་བར་ཁྱད་ཆེ་བར་མངོན། དེ་བས་དྲང་འཕྱང་རང་བྱུང་ཁུལ་ཡོངས་ཁྱབ་ངང་ཆགས་པ་དེ་ནི་དུས་རླུང་རང་བཞིན་གྱི་མ་ལག་དང་སྐམ་སའི་རང་བཞིན་གྱི་མ་ལག་སྟེ་ངོ་བོ་མི་འདྲ་བའི་རང་བྱུང་ཁུལ་གཉིས་སུ་ཕྱོགས་སྡོམ་མཛད་ཆོག ཕྱོགས་གཞན་ཞིག་ནས་གཞི་རྒྱ་ཆེ་བའི་མཐོ་སྒང་ལ་ས་བབ་ཀྱི་ཆགས་ཚུལ་དང་རླུང་ཁམས་ཆེན་མོའི་འཁོར་རྒྱུག་གི་ཁྱད་ཆོས་ཀྱིས་ཤུགས་རྐྱེན་ཐེབས་པར་བརྟེན། ཤར་ལྷོ་ནས་ནུབ་བྱང་དུ་དྲོད་གཤེར་འཛོམས་པ་ནས་གྲང་ངར་དང་སྐམ་ཤས་ཆེ་བར་འགྱུར་བའི་སྐས་རིམ་ཆགས་ཤིང་། ནགས་ཚལ་ནས་སྤང་ཐང་དང་དེ་ནས་རྩྭ་ཐང་། དེ་ནས་བྱེ་ཐང་ཅན་བཅས་ཀྱི་ས་ཁུལ་རང་བཞིན་གྱི་འགྱུར་ལྡོག་གསལ་བ་དང་། འདི་འདྲའི་ས་ཁུལ་བར་གྱི་ཁྱད་པར་དང་དྲང་འཕྱང་ཁུལ་གྱི་འགྱུར་ལྡོག་གཉིས་གཅིག་ཏུ་འབྲེལ་ཞིང་མཐོ་སྒང་གི་ཐུན་མོང་མ་ཡིན་པའི་རང་བཞིན་མངོན་པར་གསལ་ལ། རང་རང་གི་ཁྱད་ཆོས་ལྡན་པའི་རང་བྱུང་ས་ཁམས་ཁུལ་ཁ་ཤས་གྲུབ་པ་རེད། མཐོ་སྒང་ནང་ཁུལ་དུ་གྲང་ངར་ལྡན་པའི་སྤང་ཐང་དང་རྩྭ་ཐང་། བྱེ་ཐང་བཅས་གཙོ་བྱས་པའི་མཐོ་སྒང་གི་དྲང་འཕྱང་ཁུལ་གྱི་ཆུ་སྙོམས་ངོས་ཀྱི་འགྱུར་བར་སྐམ་སའི་རང་བཞིན་གྱི་མཐོ་སྒང་གི་ཁྱད་ཆོས་ལྡན་ཞིང་། ངོ་བོའི་ཆ་ནས་མཚོ་ངོས་ལས་མཐོ་ཚད་དམའ་བའི་རང་བྱུང་ཁུལ་དང་མི་འདྲ་ལ། མཐོ་སྒང་རང་བྱུང་ས་ཁུལ་ནི་ཡོ་རོབ་དང་ཨེ་ཤེ་ཡ་སྐམ་ས་ཆེན་པོའི་ཤར་རྒྱུད་ཀྱི་ཆ་སྙོམས་ས་ཁུལ་དེ་ཚད་མཐོ་བའི་བར་ཁྱད་ལ་བརྟེན་ནས་གྲུབ་པ་ཡིན་ཏེ། ས་བབ་དང་མཚོ་ངོས་མཐོ་ཚད་ཀྱིས་བསླངས་པའི་ཆུ་དྲོད་ཆ་རྐྱེན་གྱི་ཁྱད་པར་ནི་འགྱུར་བ་བྱུང་བའི་རྒྱུ་རྐྱེན་གཙོ་བོ་ཡིན་པ་རེད། 
 མི་འདུས་ཚད་ཉུང་ཞིང་མིས་བཟོས་རྒྱུ་རྐྱེན་གྱིས་རང་བྱུང་ཁོར་ཡུག་ལ་ཤུགས་རྐྱེན་ཐེབས་ཚད་ཆུང་བ། 
 རང་བྱུང་ཁོར་ཡུག་གིས་ཚོད་འཛིན་ཐེབས་པར་བརྟེན་ནས་བོད་རང་སྐྱོང་ལྗོངས་ཀྱི་མི་འདུས་ཚད་ཉུང་ཞིང་སྟོང་སྨི་གྲུ་བཞི་མ་རེར་ཆ་སྙོམས་མི་༢．༡༨ཡན་མེད་ལ། རྒྱལ་ཡོངས་ཀྱི་མིའི་ཆ་སྙོམས་འདུས་ཚད་ཀྱི་དྲུག་ཅུ་ཆ་གཅིག་དང་མཚུངས་པ་རེད། འདས་པའི་ལོ་རྒྱུས་ཀྱི་དུས་སྐབས་སུ་བོད་རང་སྐྱོང་ལྗོངས་ཀྱི་རང་བྱུང་གི་འཕེལ་འགྱུར་གོ་རོམ་ཁྲོད། མིས་བཟོས་རྒྱུ་རྐྱེན་གྱིས་ཤུགས་རྐྱེན་ཐེབས་ཚད་ཀྲུང་གོའི་ཤར་རྒྱུད་ཀྱི་དུས་རླུང་ཁུལ་དང་བསྡུར་ཐབས་མེད་པ་མ་ཟད། ཀྲུང་གོའི་ནུབ་བྱང་ཁུལ་གྱི་སྐམ་ཤས་ཆེ་བའི་ཁུལ་ལས་ཀྱང་ཆུང་བ་ཡོད་པ་རེད། ས་ཆ་ལ་ལར་ད་དུང་རང་བྱུང་གི་གདོད་མའི་རྣམ་པ་སྲུང་འཛིན་བྱས་ཡོད་ཅིང་། ལྷག་པར་དུ་ནང་ཁུལ་གྱི་གཤོང་སར་མི་ཕལ་ཆེར་སོང་མེད་པས་རང་བྱུང་ས་ཁུལ་ལ་ཁྱད་པར་བྱུང་བའི་ཆོས་ཉིད་རང་བྱུང་རྩི་ཤིང་གི་རིགས་ཀྱི་ཁྱད་ཆོས་ལས་གསལ་བོར་མཚོན་ཐུབ། བོད་རང་སྐྱོང་ལྗོངས་ནི་ཀྲུང་གོས་གསར་འབྱེད་བྱེད་ཚད་ཅུང་ཆུང་བའི་ས་ཁུལ་ཡིན་ལ། རང་བྱུང་ཐོན་ཁུངས་བེད་སྤྱོད་བྱེད་ཚད་ད་དུང་ཐོག་མའི་དུས་རིམ་དུ་ཡོད་པ་དང་། ས་ཞིང་བེད་སྤྱོད་ཀྱི་ཕྱོགས་ནས་ཕྱུགས་ལས་གཙོ་བོ་དང་ཞིང་ལས་དང་ནགས་ལས་ཕལ་བ་བྱེད་བཞིན་པ་རེད། འོན་ཀྱང་ཉེ་རབས་སུ་དཔལ་འབྱོར་གསར་སྤེལ་དང་འགྲིམ་འགྲུལ་ཇེ་ལེགས་སུ་བཏང་པ་ལས། མིས་བཟོས་རྒྱུ་རྐྱེན་གྱིས་རང་བྱུང་ཁོར་ཡུག་ལ་ཤུགས་རྐྱེན་ཐེབས་ཚད་ཀྱང་ཇེ་ཆེར་འགྲོ་བཞིན་ཡོད་པ་རེད།