༄༅།།ལྷ་ས་ནས་གོང་དཀར་གནམ་གྲུ་འབབ་ཐང་བར་གྱི་ཆེད་སྤྱོད་གཞུང་ལམ་དེ་སང་ལོའི་སྤྱི་ཟླ༥པའི་ནང་ཤར་གཏོང་ཐུབ་རྒྱུ་ཡིན་པ།
བོད་ལྗོངས་ཀྱི་མཐོ་རིམ་གཞུང་ལམ་ཨང་དང་པོ་ཡིན་པའི་ལྷ་ས་ནས་གོང་དཀར་གནམ་གྲུ་འབབ་ཐང་བར་གྱི་ཆེད་སྤྱོད་གཞུང་ལམ་གྱི་རིང་ཚད་ཡོངས་ལ་སྤྱི་ལེ༣༧.༨༥༦ཡོད་པ་དང་། ཚོད་རྩིས་བྱས་ན་གཞུང་ལམ་དེའི་འཛུགས་སྐྲུན་ལས་གཞིར་ཁྱོན་བསྡོམས་མ་དངུལ་སྒོར་དུང་ཕྱུར༡༥.༤ཙམ་གཏོང་རྒྱུ་ཡིན་པ་དང་། འཆར་གཞི་ལྟར་ན། གཞུང་ལམ་དེ་སྤྱི་ལོ༢༠༡༡ལོའི་སྤྱི་ཟླ༥པའི་ནང་བསྐྲུན་ཐུབ་པ་བྱས་ནས་རླངས་འཁོར་ཤར་གཏོང་ཐུབ་པ་བྱ་རྒྱུ་ཡིན་པ་རེད།
       སྤྱི་ཟླ༥པའི་ཚེས༡༠ཉིན། བོད་རང་སྐྱོང་ལྗོངས་ཏང་ཨུའི་ཧྲུའུ་ཅི་གཞོན་པ་དང་རང་སྐྱོང་ལྗོངས་རྒྱུན་ཨུའི་ཀྲུའུ་ཞི་གཞོན་པ་བཅས་ཡིན་པའི་ཧའོ་ཕེང་གིས་ལས་གཞི་འཛུགས་སྐྲུན་བྱེད་སར་རྟོག་ཞིབ་གནང་སྐབས། ཁོང་གིས། ལྷ་ས་ནས་གོང་དཀར་གནམ་གྲུ་འབབ་ཐང་བར་གྱི་ཆེད་སྤྱོད་གཞུང་ལམ་དེ་ལྗོངས་ཡོངས་ཀྱི་གཞུང་ལམ་འགྲིམ་འགྲུལ་གྱི་མཚོན་རྟགས་རང་བཞིན་གྱི་ལས་གྲྭ་དང་། བོད་རང་སྐྱོང་ལྗོངས་ཀྱི་ཕུལ་བྱུང་ལས་གྲྭ། མི་དམངས་མང་ཚོགས་ཀྱི་འདོད་བློ་ཚིམ་པའི་ལས་གྲྭ་ཞིག་ཏུ་བསྐྲུན་ཐུབ་པར་བྱེད་དགོས་ཞེས་གསུངས་པ་རེད།