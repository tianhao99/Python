༄༅།།པེ་ཅིང་མི་དམངས་ཚོགས་ཁང་ཆེན་མོར་བོད་ཡིག་མཉེས་ཆས་ཞིབ་འཇུག་གསར་སྤེལ་ཁྱབ་གདལ་གྱི་ལས་བསྡོམས་སྙན་ཞུའི་ཚོགས་འདུ་སྐོང་འཚོགས་གནང་བ།
ཚོགས་ར།        ཀྲུང་གོའི་བོད་ལྗོངས་ཆ་འཕྲིན་ལྟེ་གནས་ནས་སྤེལ་བའི་འཕྲིན་གསར། (གསར་འགོད་པ་ལྷག་ཚེ།)སྤྱི་ཟླ༣པའི་ཚེས༡༨ཉིན། པེ་ཅིང་མི་དམངས་ཚོགས་ཁང་ཆེན་མོར། བོད་རང་སྐྱོང་ལྗོངས་མི་དམངས་སྲིད་གཞུང་དང་བཟོ་ལས་དང་ཆ་འཕྲིན་ཅན་པུའུ་ཡིས་བོད་ཡིག་མཉེན་ཆས་ཞིབ་འཇུག་གསར་སྤེལ་ཁྱབ་གདལ་གྱི་ལས་བསྡོམས་སྙན་ཞུའི་ཚོགས་འདུ་གཟབ་རྒྱས་ངང་སྐོང་འཚོགས་གནང་བ་རེད།        རྒྱལ་ཡོངས་དམངས་འཐུས་སྐབས་བཅུ་པའི་རྒྱུན་ལས་ཨུ་ཡོན་ལྷང་ཁང་གི་ཨུ་ཡོན་ཀྲང་གཞོན་པ་རག་སྡིས་དང་བཅས་པའི་རྒྱལ་ཁབ་ཀྱི་དབུ་ཁྲིད་དང་དེ་བཞིན་ཀྲུང་དབྱང་འཐབ་ཕྱོགས་གཅིག་གྱུར་པུའུ་དང་། ཀྲུང་དབྱང་དྲིལ་བསྒྲགས་གཞུང་ལས་ཁང་། རྒྱལ་ཁབ་དམངས་ཨུད། སློབ་གསོ་པུའུ། ནོར་སྲིད་པུའུ། རྒྱལ་ཁབ་ཚད་ལྡན་ཅན་དོ་དམ་ཨུ་ཡོན་ལྷན་ཁང་། ཀྲུང་གོའི་ཚན་རིག་གླིང་། ཀྲུང་གོའི་སྤྱི་ཚོགས་ཚན་རིག་གླིང་། ཀྲུང་གོའི་བོད་རིག་པ་ཞིབ་འཇུག་ལྟེ་གནས་སོགས་ལས་ཁུངས་ཁག་གི་དབུ་ཁྲིད་ཐེངས་དེའི་ལས་བསྡོམས་སྙན་ཞུའི་གྲོས་ཚོགས་ཐོག་ཕེབས་གནང་ཡོད་པ་མ་ཟད། བོད་རང་སྐྱོང་ལྗོངས་བོད་སྐད་ཡིག་ལས་དོན་ཨུ་ཡོན་ལྷན་ཁང་གི་གཞུང་ལས་ཁང་དང་། བཟོ་ལས་དང་ཆ་འཕྲིན་ཅན་པུའུའི་གློག་རྡུལ་བཟོ་ལས་ཚད་ལྡན་ཅན་ཞིབ་འཇུག་སོའོ་སོགས་བོད་ཡིག་མཉེན་ཆས་ཞིབ་འཇུག་གསར་སྤེལ་བྱེད་མཁན་གྱི་ལས་ཁུངས༡༣དང་། མཚོ་སྔོན། ཀན་སུའུ། སི་ཁྲོན། ཧྲང་ཧའེ། ཤིན་ཅང་་སོགས་ཞིང་ཆེན་དང་གྲོང་ཁྱེར་ས་ཁུལ་གྱི་ཆ་འཕྲིན་ཅན་དོ་དམ་སྡེ་ཚན།དེ་བཞིན་པེ་ཅིང་གི་བོད་ཡིག་མཉེན་ཆས་བཀོལ་མཁན་སྡེ་ཚན་གྱི་འཐུས་མི༡༠༠ཙམ་ཐེངས་དེའི་ཚོགས་འདུར་ཞུགས་ཡོད་པ་རེད།        ཚོགས་འདུའི་ཐོག བཟོ་ལས་དང་ཆ་འཕྲིན་ཅན་པུའུའི་པུའུ་ཀྲང་གཞོན་པ་ལའུ་ཆིན་ཅན་དང་བོད་རང་སྐྱོང་ལྗོངས་ཀྱི་ཀྲུའུ་ཞི་གཞོན་པ་ལྕགས་ར་བློ་བཟང་བསྟན་འཛིན་རྣམ་གཉིས་ཀྱིས་བོད་ཡིག་མཉེན་ཆས་ཞིབ་འཇུག་གསར་སྤེལ་དང་ཁྱབ་གདལ་དུ་གཏོང་བའི་ལས་དོན་སྐོར་ལ་སྙན་སྒྲོན་གནང་ཞིང་། བོད་ལྗོངས་སློབ་གྲྭ་ཆེན་མོ་དང་། ཧྲང་ཧའེ་གྲོང་ཁྱེར་དཔལ་འབྱོར་དང་ཆ་འཕྲིན་ཅན་ཨུ་ཡོན་ལྷན་ཚོགས་ཀྱི་འཐུས་མི་ཟུང་གིས་གཏམ་བཤད་སྤེལ་གནང་བ་རེད།        གསར་འགོད་པས་ཐེངས་དེའི་ལས་བསྡོམས་སྙན་ཞུའི་ཚོགས་འདུའི་ཐོག་ནས་ཤེས་རྟོགས་བྱུང་གསལ། སྤྱི་ལོ༢༠༠༤ལོར།  བཟོ་ལས་དང་ཆ་འཕྲིན་པུའུ་དང་བོད་རང་སྐྱོང་ལྗོངས་མི་དམངས་སྲིད་གཞུང་གཉིས་པོས<<བོད་ཡིག་མཉེན་ཆས་གསར་སྤེལ་དང་ཁྱབ་གདལ་སྐོར་གྱི་ཆ་འཕྲིན་ཐོན་ལས་པུའུ་དང་བོད་རང་སྐྱོང་ལྗོངས་མི་དམངས་སྲིད་གཞུང་གི་མཉམ་ལས་གྲོས་མཐུན>>ཞེས་པར་མིང་རྟགས་བཀོད་དེ། བཟོ་ལས་དང་ཆ་འཕྲིན་པུའུ་ཡིས་བོད་ཡིག་མཉེས་ཆས་གསར་སྤེལ་གྱི་ལས་དོན་གྱི་འགན་ཁུར་རྒྱུ་དང་། བོད་རང་སྐྱོང་ལྗོངས་མི་དམངས་སྲིད་གཞུང་གིས་བོད་ཡིག་མཉེས་ཆས་ཁྱབ་གདལ་དུ་གཏོང་བའི་ལས་དོན་གྱི་འགན་ཁུར་རྒྱུ་བྱས་པ་རེད།        བཟོ་ལས་དང་ཆ་འཕྲིན་པུའུ་ཡིས་སྤྱི་ལོ༢༠༠༥ལོར་གློག་རྡུལ་ཆ་འཕྲིན་ཐོན་ལས་འཕེལ་རྒྱས་ཐེབས་རྩས་བཀོད་སྒྲིག་བྱས་པའི་མ་དངུལ་སྒོར་ཁྲི༣༣༠༠ལ་བརྟེན་ནས། བོད་ཡིག་མཉེན་ཆས་གསར་སྤེལ་ཐད་ཀྱི་ཆེད་དམིགས་རྣམ་གྲངས་ལག་བསྟར་བྱས་ཤིང་། རྒྱལ་ནང་དང་བོད་ལྗོངས་ཀྱི་བོད་སྐད་ཡིག་དང་ཆ་འཕྲིན་ལག་རྩལ་ཐད་ཞིབ་འཇུག་གནང་མཁན་གྱི་རིགས་གཅིག་མཁས་པ་དང་ལྷན་དུ་འབད་བརྩོན་གནང་བ་བརྒྱུད། རྒྱལ་ཁབ་ཀྱི་དོན་དངོས་དང་འཚམ་པའི་བོད་ཡིག་ཨང་སྒྲིག་ཚད་གཞི་གསར་དུ་བཟོས་ནས། ནང་འཇུག་བྱེད་ཐབས་དང་། བཀོལ་སྤྱོད་མ་ལག  དྲ་ངོས་རགས་གཟིགས་ཡོ་ཆས། དཔེ་སྐྲུན་མ་ལག་སོགས་རྣམ་གྲངས་ཆེན་པོ༩དང་།  གནད་འགག་ཆེ་བའི་བོད་ཡིག་གི་རྨང་གཞི་དང་སྤྱི་པའི་ཚུལ་གྱི་མཉེན་ཆས་ཆུང་གྲས༡༣ཞིབ་འཇུག་དང་གསར་སྤེལ་བྱས་ཡོད་པ་རེད།       བོད་རང་སྐྱོང་ལྗོངས་མི་དམངས་སྲིད་གཞུང་གིས་དངུལ་རྩ་སྒོར་ཁྲི༥༠༠བཏང་ནས་བོད་ཡིག་མཉེན་ཆས་ཁྱབ་གདལ་དུ་གཏོང་བའི་ལས་དོན་འཆར་གཞི་ལག་བསྟར་བྱས་ནས། སྲིད་གཞུང་དང་འབྲེལ་ཡོད་སྡེ་ཚན་གྱི་སྒྲིག་འཛུགས་འོག ཞིབ་འཇུག་ལས་དོན་ནང་ཞུགས་མཁན་གྱི་ལས་ཁུངས་དང་འབྲེལ་ཡོད་ལག་རྩལ་མི་སྣ་དག་ལྗོངས་ཡོངས་ཀྱི་ས་ཁུལ(གྲོང་ཁྱེར)བདུན་དུ་ཟབ་ཞུགས་ཀྱིས། བོད་ཡིག་མཉེན་ཆས་དང་མཁྲེགས་ཆས་ཆ་ལག་ཚང་བ་ཞལ་འདེབས་སུ་ཕུལ་བ་དང་། ཆེད་དམིགས་གསོ་སྦྱོང་འཛིན་གྲྭ་གཉེར་བ་སོགས་ཀྱི་ཐབས་ལམ་སྤྱད་དེ། རང་རྒྱལ་གྱིས་ཐོན་སྐྱེད་བྱས་པའི་དུས་རབས་གསར་པའི་བོད་ཡིག་མཉེས་ཆས་དེ་བོད་ལྗོངས་ཀྱི་ས་ཁོངས་ཡོངས་སུ་ཁྱབ་གདལ་ཡོང་བར་སྐུལ་འདེད་བཏང་བ་རེད།       བོད་ཡིག་མཉེས་ཆས་གསར་སྤེལ་དང་ཁྱབ་གདལ་བྱུང་བའི་ལས་དོན་དེས་བོད་རིགས་འདི་ཉིད་ཆ་འཕྲིན་ཅན་དུ་འགྱུར་བའི་ཆུ་ཚད་མཐོར་འདེགས་སུ་གཏོང་རྒྱུར་གལ་ཆེའི་ནུས་པ་ཐོན་ཡོད་ལ། དེའི་ཐོག་ནས་རྒྱལ་ཁབ་ཀྱིས་བོད་མི་རིགས་ཀྱི་རྩ་ཆེའི་རིག་གནས་རྒྱུད་འཛིན་དང་འཕེལ་རྒྱས་གཏོང་རྒྱུའི་ལས་དོན་ལ་ཚད་མཐོའི་མཐོང་ཆེན་གནང་བ་ཡང་གསལ་པོར་མཚོན་ཡོད་པ་རེད། རྒྱལ་ཡོངས་མི་དམངས་འཐུས་ཚོགས་རྒྱུན་ལས་ཨུ་ཡོན་ལྷན་ཁང་གི་་ཨུ་ཡོན་ཀྲང་གཞོན་པ་རག་སྡིས་ཡིསས་ཚོགས་འདུར་ཞུགས་པའི་ཀྲུང་དབྱང་མི་རིགས་སློབ་ཆེན་གྱི་སློབ་མ་ཚོ་དང་བཀའ་མོལ་གནང་བཞིན་པ།