བོད་རིགས་བུ་མོའི་སྐྲ་སྟོན།
རང་རིགས་ནི་ཉི་མ་དང་བར་ཐག་ཉེ་བའི་མཚོ་བོད་མཐོ་སྒང་ན་འཚོ་སྡོད་བྱེད་པའི་མི་རིགས་ཤིག་ཡིན། མི་རིགས་རང་ལ་གནའ་ནས་ད་ལྟ་བར་ཡུལ་སྲོལ་དང་གོམས་གཤིས་མང་བོ་ཞིག་མ་ཉམས་པར་རྒྱུན་འཇགས་སུ་གནས་ཡོད། མཚོ་ལྷོ་ཁྲི་ཀའི་ཡུལ་གྱི་སྐྲ་སྟོན་ལ་མཚོན་ནའང་རྣམ་པ་རྒྱ་ཆེ་ཞིང༌། ཆོ་ག་ཆ་ཚང་བ། ནང་དོན་ཕུན་སུམ་ཚོགས་པའི་ཁར་དམངས་སྲོལ་རིག་གནས་ཀྱི་རིན་ཐང་བླ་ན་མེད་པ་ཞིག་ཡིན། ཡུལ་དེའི་དུད་ཁྱིམ་སུ་ཞིག་ཡིན་རུང་བུ་མོ་གཉོམ་ལག་རྒྱས་པའི་བར་དུ་སྟོན་མོ་ཆེ་ཆུང་གསུམ་བྱེད་དགོས་ལ། ཐོག་མ་བཙས་སྟོན་དང༌། མནོལ་སྟོན། བར་དུ་སྐྲ་སྟོན། མཐའ་མར་གཉེན་སྟོན་བཅས་བྱེད་དགོས། 
  སྤྱིར་སྐྲ་སྟོན་བྱེད་དུས་མོ་ལོ་བཅོ་ལྔ་དང༌། བཅུ་བདུན། བཅུ་དགུའི་དུས་ཡིན་ནའང༌། སྐེ་བའི་ཡུལ་དུ་མོ་ལོ་དགུ་དང༌། བཅུ་གཅིག བཅུ་གསུམ་ཡིན་པའི་དུས་སུ་སྐྲ་སྟོན་བྱེད་པ་ནི་བྱིས་པ་རྣམས་རྒན་རྒོན་ཚོས་གཉོར་སྐྱོང་བྱས་པ་ཡིན་པའི་སྟབས་དེ་ལ་དྲིན་ལན་འཇལ་དགོས་པའི་ཕྱིར་དང༌། ད་ནི་བུ་མོ་གཉོམ་ལག་རྒྱས་ཟིན་པས་མ་ཞང་དང་ཕ་ཞང་གཙོ་བྱས་ནས་རང་ཁྱིམ་ཤ་ཉེ་གཉེན་ཚན་དག་ཁོ་མོར་ངོ་སྤྲོད་བྱེད་པ། གཞི་དཔོན་ནི་སྔགས་པ་ནུས་ཅན་ཞིག་བྱས་ཏེ་སྨན་ཆུང་བུ་མོར་མནའ་ཁྲུས་མཛད་པ་ནི་བུ་མོའི་མི་ཚེ་གང་བོའི་གྱོད་དང༌། ཁ་མཆུ་ལྡོག་པར་བྱེད་པ་དེ་ཡིན་ནོ།། གཅིག སྲུང་བ་འཛུགས་པ། 
  སྐྲ་སྟོན་གྱི་སྔོན་དུ། ཁྱིམ་སྔགས་ནུས་མཐུ་ཅན་གྱིས་ཞི་དྲག་གཉིས་སྦྱོར་གྱི་སྒོ་ནས་བདུན་གསུམ་རིང་ལ་མཚམས་ལ་གཞོལ་རྗེས། སྐྲ་སྐར་ལོ་ཁམས་ལ་ཞིབ་ཏུ་བརྟག་སྟེ་བག་མོའི་གོན་སྐལ་དང༌། འདོགས་སྐལ། ཟས་སྐལ། ཐ་ན་མགོ་སྐྲ་སླས་མཁན་དང་སྐྲ་ཤེད་ཀྱི་སོ་མངས། སྐྲ་ཐིག་སོགས་སྐྲ་ཆས་སྣ་ཚོགས་དང༌། སྣ་ལུང༌། སྐེ་རྒྱན། སྐྲ་ལུང་སོགས་མཐུན་ཁ་སྒྲིག་སྟེ་དག་གཙང་བཟང་བོ་ཞིག་བྱེད་དགོས་པ་མ་ཟད། བུ་མོར་ཡང་འཛེམ་བྱ་དུ་མ་སྲུང་དུ་འཇུག་པ་ཡིན། སྔགས་པའི་ཉིན་བདུན་ལ་བག་མའི་ཁྱིམ་དུ་སྲུང་བ་འཛུགས་པ་དང་བག་ཁྲུས་བྱེད་པ། ཕྱི་ནང་གི་བགེགས་ཅི་ཡོད་བཏུལ་ཏེ་སྟོན་མོའི་ཉིན་ལ་སྟ་གོན་བཟང་བོ་ཞིག་བྱེད་པ་དེ་ཡིན། གཉིས། བག་མས་སྐུ་བསྟོད་བྱེད་པ། 
  རྨ་ཀླུང་རིང་མོའི་རླབས་ཕྲེང་དལ་གྱི་འཇགས་ཤིང༌། དགོང་ཉི་མ་སེར་བོ་རི་ལ་ཡིབ་སྟེ་བྱ་བྱེའུ་སྣ་ཚོགས་ཚང་ལ་ལོག་པའི་སྐབས་འདིར། མ་ཞང་ཕྱོགས་ཀྱི་ཞང་བོ་འགའ་བུ་མོའི་ཁྱིམ་དུ་མགྲོན་ལ་ཕེབས་ནས་བུ་མོར་རལ་བཏོག་གི་ཆོ་གའི་འགོ་བརྩམས་པ་ཡིན། ཆོ་ག་འདི་ལས་གཙོ་བོ་བག་མས་ཕྱོགས་ཡོང་གི་མགྲོན་པོ་རྣམས་དང་སྒོས་སུ་སྲུང་བ་འཛུགས་པའི་ཨ་ཁུ་དཔོན། ཞང་བོ། ཨ་ཁུ་བཅས་ལ་བཀའ་དྲིན་དང་སྐུ་བསྟོད་བྱེད་པ། ། ཇ་ཆང་འདྲེན་པ། བག་མྱོས་འཐེན་པ་སོགས་ཀྱི་སྲོལ་ཡོད།
  སྐུ་བསྟོད་ནི་བག་མས་རང་གི་ཤ་ཉེ་རིང་ཐམས་ཅད་ཀྱི་སྐུ་རི་རྒྱུད་ལྷུན་པོ་དང༌། གསུང་རྗེ་བཙུན་མགུར་མ། བྱམས་ཕ་མའི་སྙིང་རྗེ་ལྟ་བུ་ཡིན་ཞེས་སྐད་གདངས་དམའ་བའི་སྒོ་ནས་ངོ་སོ་ཡར་ལ་བསྟོད་པའི་ཆོ་ག་ཞིག་ཡིན་ཞིང༌། བག་མས་བསྟོད་ཚིག་རེ་རེ་དབྱངས་ལ་གྱེར་ན་ཞང་བོ་དང༌། ཨ་ཁུ་གང་གི་མིང་ནས་བོས་ན་དེ་ཡིས་བསྟོད་ཡོན་ཞེས་པའི་ལག་ཁྱེར་འཛོམས་ཚོད་ཅིག་བག་མར་སྟེར་དགོས། གསུམ། གནས་ལ་འགྲོ་ཁའི་ཆོ་ག  ཕྱི་ཉིན་ཞོགས་པའི་དུས་སུ་གཞི་དཔོན་གྱིས་སྔར་བཞིན་འདོན་པ་དང༌། ལྷ་བསང་གཏོང་བ། བུ་མོ་རང་ཉིད་ཐེངས་དང་པོར་ཁྱིམ་ནས་སྒོར་ཕྱིར་འབུད་དུས་ཡིན་པས་སྲུང་མ་དང༌། ཐབ་ལྷ། ཕུགས་ལྷ་བཅས་ལ་ཕྱག་འཚལ་རྗེས། ཨ་མས་ཁྲིད་དེ་མཆོད་ཁང་དུ་ཡོང་ནས་ཚེ་འབར་མར་མེ་སྒྲོན་རྗེས། སྐད་གདངས་གཉོམ་པོས་འདར་ཞིང་སྐྱོ་བའི་ངང་ནས་བག་ངུ་མྱོས་འཐེན་པ་ཡིན། བག་མྱོས་ཀྱི་ནང་དོན་ལྟར། “ཨོ་ཡེ། ཨ་ཁུ་རི་རྒྱུད། སྐུ་རྒྱལ་རེ་བརྟན། སྨན་ཆུང་བུ་མོ། འཛོམས་པོ་རེ་སྣང། ཨ་ནེ་ཨ་ནེ། སྐྱེལ་མ་རེ་མཛོད། མིང་བོ་མིང་བོ། ཁ་དྲོ་བཀྲ་ཤིས། ཞེས་སྐད་གཉོམ་ལ་གདངས་དམའ་ཞིང་ཞེ་སྨྲེང་བའི་ལེན་པ་ཞིག་ཡིན།
  དེ་ནས་རང་གི་ཨ་མས་ཉན་མ་བཟོད་པར་མཛོ་མོའི་འོ་རློན་དཀར་ཡོལ་གང་བཟུང་སྟེ་བུ་མོ་གཉོམ་ལག་རྒྱས་ཏེ་གནས་སྒོ་ཆོད་རྒྱུ་དང༌། གནས་སའི་ཕ་མར་བྱམས་སྐྱོང་དང་བརྩི་བཀུར་ཡོད་པར་བུ་མོའི་ལྕེ་ཐོག་ཏུ་ལན་གསུམ་བཞག་པ་དེ་ལ་བག་མའི་མནའ་ཁུ་ཞེས་ཟེར། དེ་ནས་དཀྱིལ་ཀ་བར་མ་སྐོར་བ་ལན་གསུམ་རྒྱག་པ་དང༌། ནུ་བོས་ཀ་བ་དམ་པོར་འཛིན་པ་ནི་རང་གི་ཨ་ཅེ་ནམ་ཡང་གནས་སར་སྟེར་མི་རུང་། །