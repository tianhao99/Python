༄༅།།སྤྲ་རྨོག་ནས་མེ་ཏོག་བར་གྱི་གཞུང་ལམ་གསར་སྐྲུན་དང་བསྐྱར་སྐྲུན་ལས་གྲྭ་ལས་འགོ་ཚུགས་པ།
གོང་ཚེས་ཉིན་གྱི་སྔ་དྲོ་ཀ་ལུང་ལའི་རི་གཤམ་དུ་དར་ཚོན་ལྷབ་ལྷུབ་ཏུ་གཡོ་བ་དང་རྔ་དང་འཁར་རྔའི་སྒྲ་གྲགས་བཞིན་ཡོད།དོ་སྣང་ཆེན་པོ་བྱེད་པའི་མེ་ཏོག་གཞུང་ལམ་གསར་སྐྲུན་དང་བསྐྱར་སྐྲུན་ལས་གྲྭ་ལས་འགོ་ཚུགས་པའི་མཛད་སྒོ་དེར་གཟབ་རྒྱས་ངང་འཚོགས་པ་རེད།སྤྲ་རྨོག་ནས་མེ་ཏོག་བར་གྱི་གཞུང་ལམ་རྣམ་གྲངས་ལས་འགོ་ཚུགས་པ་དེ་ཐོག་ནས་མེ་ཏོག་རྫོང་དུ་གཞུང་ལམ་མེད་པའི་ལོ་རྒྱུས་མཇུག་འགྲིལ་ཉེར་ཡོད་པ་དང་དེ་སྔའི་རྒྱང་ཐག་རིང་བའི་མེ་ཏོག་རྒྱང་ཐག་རིང་པོར་གནས་མི་སྲིད་པ་མཚོན་ཡོད།        རང་སྐྱོང་ལྗོངས་ཏང་ཨུད་ཀྱི་རྒྱུན་ཨུ་རང་སྐྱོང་ལྗོངས་ཀྱི་རྒྱུན་ལས་ཀྲུའུ་ཞི་གཞོན་པ་པད་མ་འཕྲིན་ལས་དང་།རྒྱལ་ཁབ་འགྲིམ་འགྲུལ་སྐྱེལ་འདྲེན་པུའུ་ཡི་ཏང་ཙུའུ་ཡི་ཧྲུའུ་ཅི་གཞོན་པ་པུའུ་ཀྲང་གཞོན་པ་ཝུང་མོང་ཡུང་།དྲག་ཆས་ཉེན་རྟོག་འགྲིམ་འགྲུལ་བཀོད་འདོམས་པུའི་ཀྲུའུ་རེན་གཞོན་པ་ཧྲའོ་ཅང་ཁྲེན་ཀྲེན་ཡིའུ་བཅས་ལས་འགོ་ཚུགས་པའི་མཛད་སྒོར་ཞུགས་པ་རེད།ཤེས་རྟོགས་བྱུང་བར་གཞིགས་ན་མ་དངུལ་སྒོར་དུང་ཕྱུར་༩.༥གཏོང་རྒྱུ་ཡིན་པ་དང་ཁྱོན་རིང་ཚད་སྤྱི་ལེ་༡༡༧.༢༧༨ཡོད་པའི་སྤྲ་རྨོག་གཞུང་ལམ་ནི་སྤོ་བོ་རྫོང་སྤྲ་རྨོག་གྲོང་རྡལ་གྱི་རྒྱལ་ལམ་༣༡༨ཀྱི་ཁྲོན་བོད་གཞུང་ལམ་དང་སྤྲ་རྨོག་གཞུང་ལམ་རྙིང་པའི་འབྲེལ་མཚམས་ནས་འགོ་བཙུགས་པ་དང་བཅིངས་འགྲོལ་གཙང་པོ་དང་ཤུལ་མོ་གཙང་པོ་སོགས་གཙང་པོ་དྲུག་བརྒལ་ནས་ཀ་ལུང་དགོན་བརྒྱུད་དེ་ཕུག་ལམ་ནས་ཀ་ལུང་སྒྲོལ་བ་དང་།སྨན་རི་དང་དམག་སྡེ་གྲོང་ཚོ་བརྒྱུད་མཐར་མེ་ཏོག་རྫོང་གྲོང་གི་མེ་ཏོག་པད་མའི་ཐང་ཆེན་བར་དུ་སླེབས་རྒྱུ་ཡིན་པ་རེད།      ལས་འགོ་ཚུགས་པའི་མཛད་སྒོའི་ཐོག་པད་མ་འཕྲིན་ལས་ཀྱིས་དང་ཐོག་རང་སྐྱོང་ལྗོངས་ཏང་ཨུད་དང་སྲིད་གཞུང་གི་ཚབ་ཞུས་ཏེ་མེ་ཏོག་གཞུང་ལམ་འཛུགས་སྐྲུན་ལ་ཡུན་རིང་ཐུགས་ཁུར་དང་རྒྱབ་སྐྱོར་གནང་མཁན་སྤྱི་ཚོགས་ལས་རིགས་ཁག་གི་མི་སྣར་ཐུགས་རྗེ་ཆེ་ཞུས་གནང་བ་རེད།      ཁོང་གིས་མེ་ཏོག་གཞུང་ལམ་གྱི་རྣམ་གྲངས་ལས་འགོ་ཚུགས་པ་དེ་ཐོག་ནས་ཏང་ཀྲུང་དབྱང་དང་རྒྱལ་སྲིད་སྤྱི་ཁྱབ་ཁང་གིས་རང་ལྗོངས་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་ལ་ཚད་མཐོའི་མཐོང་ཆེན་གནང་ལུགས་མཚོན་ཡོད་།ཀྲུང་དབྱང་གི་བྱམས་བརྩེའི་ཐུགས་ཁུར་དང་འབྲེལ་ཡོད་པུའུ་ཨུད་ཀྱི་དམིགས་བསལ་ཐུགས་ཁུར་འོག་ལྗོངས་ཡོངས་ཀྱི་རིམ་ཁག་ཏང་ཨུད་དང་།སྲིད་གཞུང་།ལྗོངས་ཡོངས་ཀྱི་མི་རིགས་ཁག་གི་མི་དམངས་བཅས་ཀྱི་ཐུན་མོང་འབད་བརྩོན་བྱས་པས་ཉེ་བའི་ལོ་ཤས་རིང་རང་ལྗོངས་ཀྱི་གཞུང་ལམ་འགྲིམ་འགྲུལ་གྱི་འཕེལ་རྒྱས་འགྲོ་ནུས་དང་ཞབས་ཞུའི་ཆུ་ཚད་མཐོ་རུ་མངོན་གསལ་དོད་པོ་ཕྱིན་ཏེ་ལྗོངས་ཡོངས་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་འགྲོ་རྒྱུར་སྐུལ་མ་དང་མི་དམངས་མང་ཚོགས་ཀྱི་ཐོན་སྐྱེད་དང་འཚོ་བའི་ཆ་རྐྱེན་ལེགས་སུ་གཏོང་ཆེད་ནུས་པ་གལ་ཆེན་ཐོན་ཡོད་པ་དང་རྒྱ་ཆེའི་མི་དམངས་མང་ཚོགས་ལ་གཞུང་ལམ་འགྲིམ་འགྲུལ་ལས་འགྱུར་ལྡོག་ཆེན་པོ་བྱུང་བ་ཚོར་ཡོད་ཅེས་གསུངས་པ་རེད།               མེ་ཏོག་གཞུང་ལམ་འཛུགས་སྐྲུན་ཡག་པོ་བྱེད་པའི་ཐད་པད་མ་འཕྲིན་ལས་ཀྱིས་རང་སྐྱོང་ལྗོངས་འགྲིམ་འགྲུལ་སྡེ་ཚན་གྱིས་ལས་གྲྭ་ཧུར་ཐག་བསྐྲུན་ནས་ལས་གྲྭའི་སྤུས་ཚད་དང་འཕེལ་རིམ་ལ་འགན་ལེན་བྱེད་དགོས་པ་དང་།ལས་གྲྭ་བསྐྲུན་རིང་སྣོད་བཅུད་ཁོར་ཡུག་སྲུང་སྐྱོང་ལ་ལྷག་དོན་དུ་དོ་སྣང་བྱེད་པ་དང་གཞུང་ལམ་འཛུགས་སྐྲུན་ལས་ཁོར་ཡུག་ལ་ཤུགས་རྐྱེན་ཕོག་ཤུགས་ཆུང་དུ་གཏོང་གང་ཐུབ་བྱེད་དགོས་པ་དང་གཞུང་ལམ་འཛུགས་སྐྲུན་དང་ཁོར་ཡུག་སྲུང་སྐྱོང་།དམིགས་བསལ་གྱི་ནད་དང་གནོད་འཚེ་ཐག་གཅོད་བྱེད་པ་སོགས་ཐད་ཀྱི་འབྲེལ་བ་ཐག་གཅོད་ནན་ཏན་བྱས་ནས་བོད་ཀྱི་དྭངས་ཤིང་གཙང་བའི་རི་ཆུ་ཀླུང་གསུམ་སྲུང་སྐྱོབ་ཡག་པོ་བྱས་ནས་མེ་ཏོག་གཞུང་ལམ་དེ“དམངས་འཚོའི་ལམ་དང་།ཕྱུག་འགྱུར་ལམ།མཐུན་སྒྲིལ་ལམ”བཅས་སུ་དངོས་འབྲེལ་སྐྲུན་དགོས་པའི་བླང་བྱ་བཏོན་གནང་བ་རེད།                འགྲིམ་འགྲུལ་པུའི་པུའུ་ཀྲང་གཞོན་པ་ཝུང་མོང་ཡུང་གིས་འགོ་ཚུགས་མཛད་སྒོའི་ཐོག་རྒྱལ་ཁབ་འགྲིམ་འགྲུལ་སྐྱེལ་འདྲེན་པུའུ་དང་།པུའུ་ཀྲང་ལི་ཧྲེང་ལིན་གྱི་ཚབ་ཞུས་ནས་མེ་ཏོག་རྫོང་གི་གཞུང་ལམ་གསར་སྐྲུན་དང་བསྐྱར་སྐྲུན་ལས་གྲྭ་ལས་འགོ་ཚུགས་པར་སྤྲོ་སེམས་འཁོལ་བའི་རྟེན་འབྲེལ་ཞུས་པ་དང་སྦྲགས་མེ་ཏོག་གཞུང་ལམ་གྱི་ལས་གྲྭ་ལས་འགོ་ཚུགས་པའི་ཁྱབ་བསྒྲགས་ཀྱང་གནང་བ་རེད།