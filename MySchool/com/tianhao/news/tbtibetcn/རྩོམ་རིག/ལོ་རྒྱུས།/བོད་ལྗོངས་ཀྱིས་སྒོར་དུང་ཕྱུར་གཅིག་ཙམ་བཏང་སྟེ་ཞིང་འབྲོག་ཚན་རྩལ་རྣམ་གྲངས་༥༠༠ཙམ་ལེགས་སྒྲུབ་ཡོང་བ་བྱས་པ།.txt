བོད་ལྗོངས་ཀྱིས་སྒོར་དུང་ཕྱུར་གཅིག་ཙམ་བཏང་སྟེ་ཞིང་འབྲོག་ཚན་རྩལ་རྣམ་གྲངས་༥༠༠ཙམ་ལེགས་སྒྲུབ་ཡོང་བ་བྱས་པ།
གསར་འགོད་པས་རང་སྐྱོང་ལྗོངས་ཞིང་ལས་ཚན་རིག་ཁང་ནས་ཤེས་རྟོགས་བྱུང་བར།  ཉེ་བའི་ལོ་ཤས་རིང་བོད་ལྗོངས་ཀྱིས་ཞིང་འབྲོག་ལས་ཐད་ཚན་རྩལ་བེད་སྤྱོད་གཏོང་ཤུགས་ཆེ་རུ་བཏང་སྟེ་ཚན་རྩལ་གསར་གཏོད་ལ་ཤུགས་སྣོན་རྒྱག་པ་དང་ཚན་རྩལ་གྲུབ་འབྲས་སྤོ་བསྒྱུར་བྱེད་མགྱོགས་སུ་གཏོང་བ།  རང་བདག་གསར་བསྐྲུན་ནུས་པ་ཤུགས་ཆེར་གཏོང་བ་དང་ཁྱད་ལྡན་ཐོན་ལས་གོང་འཕེལ་གཏོང་རྒྱུ་དེ་མངོན་གསལ་དོད་པའི་གནས་སུ་བཞག་ནས་འགྲོ་གྲོན་སྒོར་དུང་ཕྱུར་༡ལྷག་བཏང་སྟེ་རིགས་ཁག་གི་ཞིང་འབྲོག་ཚན་རྩལ་རྣམ་གྲངས་༥༠༠ལྷག་ལེགས་སྒྲུབ་ཡོང་བ་བྱས་ཤིང་རྒྱལ་ཁབ་དང་རང་སྐྱོང་ལྗོངས་ཀྱི་གྲུབ་འབྲས་རྣམ་གྲངས་༧༦བརྩོན་ལེན་བྱས་པས་ཞིང་འབྲོག་ལས་ཚན་རྩལ་གསར་གཏོད་ཐད་གཡུར་ཟའི་གྲུབ་འབྲས་ཐོབ་ཡོད།  ངོ་སྤྲོད་བྱས་པར་གཞིགས་ན་རང་སྐྱོང་ལྗོངས་ཞིང་ལས་ཚན་རིག་ཁང་གིས་སྔ་རྗེས་སུ་ཞིང་ལས་ལོ་ཏོག་གི་སོན་གྱི་ཐོན་ཁུངས་བསྡུ་རུབ་དང་།  ཉར་ཚགས།  གདེང་འཇོག་དང་བེད་སྤྱོད་བྱེད་པའི་ལས་ཀ་བསྒྲུབས་པ་དང་བོད་ཀྱི་ཞིང་ལས་ལོ་ཏོག་གི་སོན་གྱི་ཐོན་ཁུངས་བང་མཛོད་བསྐྲུན་པ་དང་ནས་གྲོ།  པད་ཁ། འབྲུ་རིགས་སོགས་སོན་གྱི་ཐོན་ཁུངས་རྒྱུ་ཆ་ཁྱོན་༡༡༤༥༠ཉར་ཚགས་བྱས་ཡོད།   དུས་མཚུངས་སུ་སྣེ་རིགས་གསར་པ་ནང་འདྲེན་བྱེད་པ་དང་ཚོད་ལྟ་དང་འདེམས་སྒྲུག་བྱེད་པའི་རྨང་གཞིའི་ཐོག   ཐོན་རྫས་སྣེ་རིགས་གསར་པ་༡༠༠༠༠ལྷག་ནང་འདྲེན་དང་ལེགས་སྒྲིག ཉར་ཚགས་བཅས་བྱས་པས་བོད་ཀྱི་ཞིང་ལས་ལོ་ཏོག་གི་སོན་གྱི་ཐོན་ཁུངས་ཕུན་སུམ་ཇེ་ཚོགས་སུ་ཕྱིན་ཡོད།