༄༅།།ལྷ་ས་གྲོང་ཁྱེར་རྔ་ཆེན་ཤང་དར་མ་གྲོང་ལོ་༣༠ཡི་འགྱུར་ལྡོག
སྐབས་བཅུ་གཅིག་པའི་རྒྱལ་ཡོངས་མི་དམངས་འཐུས་ཚོགས་ཀྱི་བོད་ལྗོངས་འཐུས་མི་སྐལ་བཟང་སྒྲོལ་དཀར་ལ་བཅར་འདྲི་ཞུས་པའི་སྐོར། 
ད་ལོ་པེ་ཅིན་དུ་ཚོགས་ཆེན་གཉིས་ཀྱི་སྐབས་སུ། དེབ་འདིའི་གསར་འགོད་པས་སྐབས་བཅུ་གཅིག་པའི་རྒྱལ་ཡོངས་མི་དམངས་འཐུས་ཚོགས་ཀྱི་བོད་ལྗོངས་ཀྱི་འཐུས་མི་སྐལ་བཟང་སྒྲོལ་དཀར་ལ་བཅར་འདྲི་ཞུས། ཁོང་གིས་ལྷ་ས་གྲོང་ཁྱེར་རྔ་ཆེན་ཤང་དར་མ་གྲོང་གི་བསྒྱུར་བཅོས་སྒོ་འབྱེད་ལོ་༣༠རིང་གི་འཕེལ་རྒྱས་དང་འགྱུར་ལྡོག་བྱུང་བའི་སྐོར་དང་།   ཁོང་ཉིད་ཀྱི་ཁྱིམ་ཚང་སོགས་ཀྱི་སྐོར་ངོ་སྤྲོད་མདོར་བསྡུས་བྱས་སོང་། 
 
     ཁོང་ད་ལྟ་ལྷ་ས་གྲོང་ཁྱེར་རྔ་ཆེན་ཤང་དར་མ་གྲོང་ཏང་ཀྲི་པུའུ་ཧྲུའུ་ཅི་ཡིན། ༡༩༧༩ལོར་ཁོང་དར་མ་གྲོང་ཐོན་སྐྱེད་རུ་ཁག་ཏུ་ཞུགས་ནས་རྩིས་པ་དང་བུད་མེད་ལས་དོན་ཀྱི་འགན་ཁུར། ༡༩༩༣ལོར་ཏང་ནང་དུ་ཞུགས། དེ་ནས་རིམ་བཞིན་རྔ་ཆེན་ཤང་གི་མི་དམངས་འཐུས་ཚོགས་ཀྱི་འཐུས་མི། ཁྲེན་ཀོན་ཆུས་ཀྱི་ཏང་གི་འཐུས་མི་དང་མི་དམངས་འཐུས་ཚོགས་ཀྱི་འཐུས་མི། ༢༠༠༧ལོར་ལྷ་ས་གྲོང་ཁྱེར་སྲིད་གྲོས་ཀྱི་ཨུ་ཡོན།   སྐབས་བཅུ་གཅིག་པའི་རྒྱལ་ཡོངས་མི་དམངས་འཐུས་ཚོགས་ཀྱི་འཐུས་མི་བདམས། 
ཐེངས་དང་པོར་རྒྱལ་ཡོངས་མི་དམངས་འཐུས་ཚོགས་ལ་ཞུགས།
འཐུས་མི་སྐལ་བཟང་སྒྲོལ་དཀར་ལགས་ཀྱིས་གསར་འགོད་པ་ལ་གསུངས་དོན། ང་ཐེངས་དང་པོར་རྒྱལ་ཡོངས་མི་དམངས་འཐུས་ཚོགས་ལ་ཞུགས་པ་ཡིན་སྟབས། ང་ཧ་ཅང་དགའ་ཞིང་སེམས་འགུལ་ཡང་ཆེན་པོ་ཐེབས།   ང་ནི་གཞི་རིམ་ནས་ཡོང་བའི་འཐུས་མི་ཞིག་ཡིན་པས། ངས་འཐུས་མིའི་དབང་ཆ་དེ་ངེས་པར་དུ་ལོངས་སུ་སྤྱོད་དེ་ཏང་དང་རྒྱལ་ཁབ་ཀྱི་དབུ་ཁྲིད་རྣམས་ལ་བོད་ལྗོངས་མི་དམངས་ལ་བཀའ་དྲིན་ཆེ་བ་དེ་ཡར་ཞུ་རྒྱུ་དང་། རྒྱལ་ཁབ་ཀྱིས་བོད་ལྗོངས་མི་དམངས་ལ་སེམས་ཁུར་བྱས་ཚུལ་རྣམས་ཡང་ཕ་ཡུལ་དུ་ཁྱེར་རྒྱུ་ཡིན། 
ང་ཉིན་མོར་ཚོགས་འདུ་ལ་ཞུགས་དུས་ནང་དོན་རྣམས་བོད་ཡིག་ཐོག་ནས་ཟིན་བྲིས་བྱས་རྗེས། ནུབ་མོ་དེ་རྣམས་ལེགས་སྒྲིག་དང་སློབ་སྦྱོང་བྱས་མཐར་མཚན་མོར་དུས་ཚོད་གཉིས་གསུམ་ལ་སླེབས། ངས་ཚོགས་ཆེན་ཉིན་༡༥རིང་དུས་ཚོད་དམ་འཛིན་བྱས་ཏེ་ཚོགས་ཆེན་གྱི་དགོངས་དོན་སློབ་སྦྱོང་ཡག་པོ་བྱས་ནས།   ཏང་ཀྲུང་དབྱང་གིས་རྒྱ་ཆེ་མང་ཚོགས་ལ་གཟིགས་སྐྱོང་གི་སྲིད་ཇུས་རྣམས་སླད་མ་བསྲེ་བར་ཕ་ཡུལ་གྱི་མི་སེར་རྣམས་ལ་བརྒྱུད་བསྒྲགས་བྱེད་རྒྱུ་ཡིན། ཁོང་རྣམས་ལ་ཏང་ཀྲུང་དབྱང་གིས་ཞིང་འབྲོག་མི་དམངས་ལ་སེམས་ཁུར་བྱས་པ་ཤེས་བཅུག་དགོས། 
 
 
༢༠༠༧ལོར་དར་མ་གྲོང་གི་ཡོང་འབབ་སྒོར་ཁྲི་༡༠༠༠ཟིན། 
ཁོང་མོས་དར་མ་གྲོང་གི་བསྒྱུར་བཅོས་སྒོ་འབྱེད་ལོ་༣༠རིང་གི་འཕེལ་རྒྱས་དང་འགྱུར་ལྡོག་བྱུང་བའི་སྐོར་གླེང་དུས།   གདོང་ལ་དགའ་ཞིང་སྤྲོ་བའི་རྣམ་འགྱུར་གྱིས་ཁེངས་ཤིང་གསུང་སྐད་ཆུ་བོ་ལྷུང་ལྷུང་འབབ་པ་བཞིན་དུ་བསྒྱུར་བཅོས་སྒོ་འབྱེད་ལོ་༣༠རིང་ལ་དར་མ་གྲོང་ནི་བོད་ལྗོངས་ས་གནས་གཞན་དག་དང་འདྲ་བར། འཕེལ་རྒྱས་དང་འགྱུར་ལྡོག་གནམ་ས་བླ་འོག་འགྱུར་བ་ལྟར་བྱུང་ཡོད། ད་ལྟ། གྲོང་མི་རྣམས་སྨན་པ་བསྟེན་ས་གྲོང་གསེབ་གསར་པའི་སྨན་བཅོས་མཉམ་ལས་ཁང་བཙུགས་ཡོད་པ་དང་།   བྱིས་པ་རྣམས་སློབ་ཆུང་ནས་སློབ་འབྲིང་བར་སློབ་ཡོན་སྤྲོད་མི་དགོས། ཞིང་པའི་སྐྱེལ་འདྲེན་རླངས་འཁོར་གྱི་ལམ་གླ་ཕྱེད་ཀ་ལས་སྤྲོད་མི་དགོས།   གཞན་ཡང་སྲིད་གཞུང་གིས་བུ་རྒྱུད་གཅིག་ལས་མེད་པ་དང་ཡང་ན་བུ་མོ་གཉིས་ཡོད་པའི་ཁྱིམ་ཚང་ལ་འཚོ་བའི་ཁ་སྣོན་ཡང་སྤྲོད་བཞིན་ཡོད།    
༡༩༨༣ལོར་རྒྱལ་ཁབ་ཀྱིས་ཐོན་ཚད་དུད་ཚང་ལ་འགན་གཙང་སྤྲོད་པའི་སྲིད་ཇུས་ལག་བསྟར་བྱེད་སྐབས།   ཁྲེན་ཀོན་ཆུས་ཡོངས་ལ་དུད་ཚང་༤ལས་ས་ཞིང་འགན་གཙང་ལེན་མཁན་མེད། གྲོང་མི་རྣམས་སོ་ནམ་མཉམ་ལས་བྱེད་པར་གོམས་པ་དང་སྒེར་གྱིས་འགན་ལེན་མི་ཕོད། དེ་དུས་ཐོན་སྐྱེད་རུ་ཁག་ཏུ་ཆ་སྙོམས་ཉིན་རེ་ཞིང་ལས་བྱས་པ་ལ་སྐར་མ་༨ཐོབ།   ས་ཞིང་འགན་གཙང་ལེན་པའི་དུད་ཚང་ཁག་གི་མི་ལ་ཆ་སྙོམས་སྒོར་ཟུར་༥དང་སྐར་༣ཐོབ། དེ་འདྲ་ཧེ་བག་ཆེན་པོ་ཡོད་ནའང་མི་སེར་རྣམས་ད་དུང་ས་ཞིང་རང་གིས་སྐྱོང་བའི་སྤོབས་པ་མེད། སྐབས་དེ་དུས་བཪྙན་འཕྲིན་ནི་མེད།   སྲིད་གཞུང་ནས་རྒྱང་བསྒྲག་ཐོག་ས་ཞིང་སྒེར་གྱིས་འདེབས་འགན་གཙང་ལེན་བྱས་ན་གྲོང་མི་རྣམས་ཀྱི་ཡོང་འབབ་མང་བ་དང་འཚོ་བ་ཇེ་ལེགས་སུ་འགྲོ་ཚུལ་ཁྱབ་བསྒྲགས་ཡང་ཡང་བྱས་ཀྱང་།   དུད་ཚང་༤ལས་ས་ཞིང་འགན་ལེན་མི་མེད་སྟབས། མཐར་༡༩༨༥ལོར་སྲིད་གཞུང་གིས་བཙན་པོའི་འོག་གྲོང་མི་རྣམས་ལ་ས་ཞིང་ཡོངས་རྫོགས་བགོས།   ད་དུང་གྲོང་མི་མང་པོ་ཞིག་གིས་ངུ་ཞོར་དུ་ངའི་ཁྱིམ་དུ་ཞིང་རྨོ་མཁན་མེད་། ལས་ཀ་བྱེད་མཁན་མེད་ཅེས་མི་འདོད་པའི་རྣམ་པ་སྣ་ཚོགས་སྟོན།   དེ་ནས་ལོ་གཅིག་གཉིས་ཀྱི་རྗེས་སུ་དུད་ཚང་རང་རང་གིས་སོ་ནམ་བྱེད་པ་སོགས་ལ་གོམས་ནས་ཡོང་འབབ་ཇེ་མང་དུ་སོང་།   འཚོ་བ་ཡང་ཉིན་རེ་ལས་ཉིན་རེ་ཇེ་བཟང་དུ་ཕྱིན་སྟབས།   དེང་གྲོང་མི་རྣམས་ཀྱིས་ས་ཞིང་སྒེར་ལ་སྤྲོད་པའི་སྲིད་ཇུས་དེ་མི་སེར་གྱི་འཚོ་བ་ཡར་རྒྱས་གཏོང་ཐུབ་པའི་ཡང་དག་པའི་ལམ་ཞིག་ཡིན་པ་ངོས་འཛིན་ཡོད།
མིག་སྔར་ངེད་གྲོང་ཚོས་ལྷ་ས་གྲོང་ཁྱེར་གྱི་ཉེ་འདབས་ཡིན་པའི་ཆ་རྐྱེན་བཟང་པོ་ལ་བརྟེན་ནས།   སྤྲོ་སྐྱིད་ཁང་དང་། ཚོང་ཁང་། བྱེ་མ་བཙག་ས།   མགྲོན་ཁང་སོགས་ཁེ་ལས་༧བཙུགས་ཡོད་ལ་།   ༢༠༠༧ལོའི་ཡོང་འབབ་སྒོར་ཁྲི་༡༠༠༠ཟིན།   གྲོང་མི་༡༧༠༠ལྷག་ཡོད་ལ་མི་རེར་ཆ་སྙོམས་ཡོང་འབབ་སྒོར་༤༦༠༠ཟིན།   ད་དུང་གྲོང་མི་༣༠༠ལྷག་གིས་བོད་ལྗོངས་སློབ་གྲྭ་ཆེན་མོ་དང་ཡར་ཀླུངས་གཙང་པོ་མགྲོན་ཁང་སོགས་སུ་ལས་ཀ་བྱེད་པ་དང་།   རང་རང་གིས་ཚོང་བྱས་པའི་ཡོང་འབབ་རྣམས་དེའི་ནང་རྩིས་མེད། 
༢༠༠༥ལོ་དར་མ་གྲོང་གིས་སྒོར་ཁྲི་༥༠༠༠བཏང་ནས་གྲོང་མི་རྣམས་ལ་ཨར་འདམ་དང་ལྕགས་ལས་གྲུབ་པའི་ར་བ་ལྡན་པའི་སྡོད་ཁང་གསར་དུ་བརྒྱབ།   སྡོད་ཁང་གི་སྒྲིག་གཞི་ཆ་རྐྱེན་ཡང་གྲོང་ཁྱེར་ནང་དུ་ཅི་ཡོད་གློག་དང་། ཆུ། ཁ་པར། སྐུད་ཡོད་བཪྙན་འཕྲིན།   དྲ་བ་སོགས་དེང་རབས་ཅན་གྱི་ཆ་རྐྱེན་གང་ཡོད་འཛོམས། ད་ལོ་ཟླ་དང་པོའི་ནང་དར་མ་གྲོང་གི་ཁྱིམ་ཚང་༨༠ཐམ་པ་ཁང་པ་གསར་པའི་ནང་དུ་སྤོས།   ཆ་སྙོམས་མི་རེར་རྒྱ་ཁྱོན་སྨི་གྲུ་བཞི་མ་༥༠ཐོབ། རིན་གོང་ཡང་སྨི་གྲུ་བཞི་མ་རེ་ལ་སྒོར་༦༥༠ལས་སྤྲོད་མི་དགོས། ད་དུང་མུ་མཐུད་ནས་སྒོར་དུང་ཕྱུར་༡ལྷག་གཏོང་ནས་ཁག་གཉིས་པ་དང་གསུམ་པའི་སྡོད་ཁང་གསར་པ་རྒྱག་བཞིན་ཡོད། 
མི་རབས་རྗེས་མ་རྣམས་ལ་སློབ་གསོ་གཏོང་རྒྱུ་གལ་ཆེན་པོ་བྱེད།
གྲོང་མི་ཚོའི་འཚོ་བ་ཡག་པོ་ཡོད་ལ་གྲོང་རོགས་ཁྱིམ་མཚེས་བར་དཔལ་འབྱོར་དང་ཕྱོགས་གང་ཐད་ནས་ཕན་ཚུན་རོགས་རམ་བྱེད་ཅིང་། ཁྱད་པར་དུ་མི་རབས་རྗེས་མ་རྣམས་ལ་སློབ་གསོ་གཏོང་རྒྱུ་གལ་ཆེན་པོ་བྱེད།   ལོ་རེའི་དབར་ཁར་དར་མ་གྲོང་གིས་རྒྱ་ཡུལ་ནང་སའི་སློབ་འབྲིང་ངམ་སློབ་ཆེན་དུ་རྒྱུགས་འཕྲོད་པའི་གཞོན་ནུ་རྣམས་ཚུར་རུབ་རུབ་བྱས་ཏེ། ཁོང་རྣམས་ལ་དངུལ་གནང་བ་དང་ཁ་དར་བཏང་ཞིང་བསྟོད་བསྔགས་སོགས་བྱེད་པ་དང་། དེང་དུས་དར་མ་གྲོང་དུ་གོམས་སྲོལ་འདི་འདྲ་ཞིག་ཆགས་ནས་གྲོང་མི་རྣམས་ཀྱིས་དུས་ཆེན་ལྟ་བུ་ཞིག་བརྩི་བཞིན་ཡོད། 
  གྲོང་མི་རྣམས་ཀྱིས་སློབ་གསོ་ལ་མཐོང་ཆེན་བྱེད་པ་དེ་བརྒྱུད་རིམ་ཞིག་ཡོད་དེ། ༡༩༩༡ལོར་ངེད་དར་མ་གྲོང་གི་ལས་བྱེད་པ་རྣམས་ཀྱིས་དུད་ཐོ་ཁྱེར་ཏེ་ཁྱིམ་ཚང་རེ་རེ་བཞིན་བཤེར་ནས། བྱིས་པ་ལོ་དྲུག་ལོན་པ་རྣམས་སློབ་གྲྭར་གཏོང་བཅུག གལ་སྲིད་མ་གཏོང་ན་དངུལ་ཆད་གཅོད་པ་སོགས་ཐབས་ཤེས་སྣ་ཚོགས་སྤྱད་ཡོད།
   ༡༩༩༥ལོར་ངེད་གྲོང་གི་སློབ་ན་སོན་པའི་བྱིས་པ་ཚང་མ་ལོ་དྲུག་འོས་འགན་གྱི་སློབ་གསོ་ཐོབ་ཐུབ་པ་དང་།   ༢༠༠༢ལོར་ངེད་གྲོང་གི་སློབ་ན་སོན་པའི་བྱིས་པ་ཚང་མ་ལོ་དགུའི་འོས་འགན་གྱི་སློབ་གསོ་ཐོབ་ཐུབ་ཡོད། དེང་སང་གྲོང་མི་རྣམས་ཕྱུག་པོར་ཆགས་ནས་བསམ་བློ་ཡང་འགྱུར་ལྡོག་ཆེན་པོ་བྱུང་ཡོད་དེ། གྲོང་མི་ཕྲུ་གུ་ཡོད་པ་རྣམས་ཀྱིས་བྱིས་པ་ལོ་གསུམ་ལོན་དུས་ནས་ལྷ་ས་གྲོང་ཁྱེར་གྱི་བུ་བཅོལ་ཁང་དུ་བསྐྱལ། དུས་ཚིགས་གཅིག་ལ་གླ་ཆ་སྒོར་ཆིག་སྟོང་ལྷག་སྤྲོད་དགོས། བུ་བཅོལ་ཁང་ནས་ཀྱང་རླངས་འཁོར་ཁྱིམ་ཚང་གི་སྒོ་འགྲམ་དུ་ཡོང་ནས་བྱིས་པ་རྣམས་བསུ་སྐྱེལ་བྱེད། ལོ་དྲུག་ལོན་དུས་སུ་རང་བཞིན་གྱིས་སློབ་ཆུང་དང་དེ་ནས་རིམ་བཞིན་སློབ་འབྲིང་སློབ་ཆེན་དུ་གཏོང་བས། ངེད་གྲོང་གི་ལས་བྱེད་པ་རྣམས་ཀྱིས་ཀྱང་དེ་སྐོར་ལ་སེམས་ཁུར་བྱེད་མི་དགོས།   
 
 ང་རང་གི་ཐད་ནས་བཤད་ན།   དར་མ་གྲོང་གི་ལས་བྱེད་པ་ཡིན་རྐྱེན། ང་རང་གིས་འགོ་ཁྲིད་དེ་དཀའ་ངལ་ལ་མ་འཛེམ་པར་བུ་གསུམ་དེ་སློབ་གྲྭར་བཏང་བ་ཡིན། ང་དང་ངའི་ཁྱོ་ག་གཉིས་ཡོན་ཏན་ཆེན་པོ་སྦྱོང་མྱོང་མེད་ཀྱང་། བུ་རྒྱུད་རྣམས་ལ་ངེས་པར་དུ་སློབ་གསོ་ཡག་པོ་ཞིག་འཕྲོད་པའི་རེ་བ་དེ་རྒྱུན་འཁྱོངས་བྱས་མཐར། ཁོང་གསུམ་གྱིས་ཀྱང་ཕ་མ་གཉིས་ཀྱི་རེ་བ་དེ་ཆུད་ཟོས་སུ་མ་གཏོང་བར་སེམས་སུ་བཅངས་ཏེ་སློབ་སྦྱོང་ལ་དོ་སྣང་བཟོས་ཏེ་གྲུབ་འབྲས་ཡག་པོ་ཐོབ། ༢༠༠༦ལོར་སླེབས་དུས་ངའི་བུ་གསུམ་པོར་སློབ་གྲྭ་ཆེན་མོ་ཞུགས་ཚར། 
༢༠༠༧ལོར་བུ་ཆེ་བ་ལྷག་པ་ཚེ་རིང་ཀྲེན་ཀྲོའུ་ལྕགས་ལམ་འཕྲུལ་ཆ་སློབ་གླིང་ནས་མཐར་ཕྱིན་ཏེ་མཚོ་བོད་ལྕགས་ལམ་ཀུང་སི་ནང་དུ་ལས་ཀ་ཐོབ། ད་ལྟ་ཟི་ལིང་ནས་གོར་མོ་བར་གྱི་ཅ་ལག་སྐྱེལ་འདྲེན་མེ་འཁོར་གྱི་ལྟ་སྦྱོང་ཁ་ལོ་བ་གཞོན་པ་ཡིན།   བུ་འབྲིང་བ་འཇིགས་མེད་ད་ལྟ་ཝུའུ་ཧན་ནོར་སྲིད་དཔལ་འབྱོར་སློབ་གླིང་དུ་སློབ་རིམ་གཉིས་པའི་འཛིན་གྲྭར་ཡོད། བུ་ཆུང་བ་བཀྲ་ཤིས་དོན་གྲུབ་ནི་ད་ལྟ་བོད་ལྗོངས་སློབ་ཆེན་མཛེས་རྩལ་སློབ་གླིང་དུ་ཆེད་གཉེར་བྲོ་སྦྱོང་བཞིན་ཡོད། དེང་ང་ཚོ་དར་མ་གྲོང་ཚོའི་མི་སློབ་ཆེན་དུ་སློབ་སྦྱོང་བྱེད་བཞིན་པའི་སློབ་མ་༧༠ལྷག་ཡོད་ལ། ཉེ་བའི་ལོ་ཤས་ནང་ཆ་སྙོམས་ལོ་རེར་སློབ་ཆེན་དུ་རྒྱུགས་འཕྲོད་པའི་སློབ་མ་༢༠ནས་༣༠བར་ཡོད། 
མཇུག་ཏུ་བོད་ལྗོངས་འཐུས་མི་སྐལ་བཟང་སྒྲོལ་དཀར་གྱིས། ད་ལྟ་རྒྱལ་ཁབ་ཀྱིས་བོད་ལ་ལྟ་རྟོག་གི་སྲིད་ཇུས་ཡག་པོ་འདི་འདྲ་ལག་བསྟར་བྱས་ཡོད་པས། ངས་དར་མ་གྲོང་གི་གྲོང་མི་རྣམས་ཁྲིད་ནས་བདེ་སྐྱིད་ཀྱི་འཚོ་བ་ལ་ཡང་ནས་ཡང་དུ་རོལ་བའི་ཡིད་ཆེས་ཡོད། 
                        འབྲུག་མོས་ཞུ་དག་བྱས།