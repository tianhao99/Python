བསྟན་པ་ཕྱི་དར་སྐབས་བོད་ཡིག་སླར་གསོ་ཇི་ལྟར་བྱུང་ཚུལ།
ལོ་རྒྱུས་ཀྱི་དུས་རབས་རིམ་བྱུང་ནང་དུ་བོད་ཀྱི་མཁས་དབང་ཚོས་བོད་ཡིག་སླར་གསོའི་ཐད་ཕྱག་ལས་མང་པོ་གནང་ཡོད་ཅིང་། ཕྲད་དང་རྣམ་དབྱེའི་སྐོར་དང་། བྱ་བྱེད་ཀྱི་སྐོར་མང་པོ་ཡང་དག་པའི་སྒོ་ནས་གཏན་འབེབས་གནང་བ་མ་ཟད། ཡི་གེ་རྣམས་ཀྱི་སྒྲའི་སྐྱེ་གནས་ཀྱང་ལེགས་སྦྱར་གྱི་སྐད་ལྟར་སྐྱེ་གནས་བརྒྱད་དུ་ངོས་འཛིན་གནང་ཡོད། རྗེས་འཇུག་གི་ཡི་གེ་རྣམས་སྤྱིའི་དབྱེ་བ་དང་། བྱེ་དྲག་གི་དབྱེ་བ་འབྱེད་པའི་སྐབས་སོ་སོའི་བློ་ཚད་དང་བསྟུན་པའི་ངོས་འཛིན་སྟངས་མི་འདྲ་བ་མང་པོ་ཞིག་བྱུང་ཡོད་པར་སྣང་ཡང་དཔྱད་པ་འདི་དག་གིས་རྗེས་འཇུག་གི་ཡི་གེའི་རྟགས་ཀྱི་དབྱེ་ཚུལ་དེ་ཡང་དག་པའི་ལམ་ལ་འདེད་པའི་མཐུན་རྐྱེན་བཟང་པོ་ཞིག་བྱས་ཡོད། བསྟན་པ་ཕྱི་དར་གྱི་རྗེས་སུ་བོད་ཀྱི་སུམ་རྟགས་སླར་གསོ་བྱེད་པའི་གོ་རིམ་ནང་དུ་བོད་ཀྱི་མཁས་པ་རྣམས་ཀྱིས་རྗེས་འཇུག་གི་རྟགས་ཀྱི་དབྱེ་བ་འབྱེད་སྟངས་ཐད་བཞེད་ཚུལ་མི་འདྲ་བ་རིགས་བཅུ་བཞི་ཙམ་བྱུང་ཡོད།
      སྤྱི་ལོའི་དུས་རབས་བཅོ་བརྒྱད་པའི་ནང་དུ་བོད་ཀྱི་ཐོན་མི་གཉིས་པར་གྲགས་པའི་སི་ཏུ་ཆོས་ཀྱི་འབྱུར་གནས་ཀྱིས་མདོ་དབུས་ཁམས་གསུམ་གྱི་བོད་ཁམས་ཡོངས་ལ་ཕེབས་ནས་ཡུལ་སོ་སོའི་སྐད་གདངས་ལ་ཞིབ་འཇུག་གནང་ཞིང་། སྐད་ཀྱི་འབྱུང་ཁུངས་དང་འཕེལ་རྒྱས་ཀྱི་ཆོས་ཉིད་ལ་རྩད་ཞིབ་དང་ཞིབ་འཇུག་ཡང་དག་གནང་བ་མ་ཟད། རྒྱ་གར་དང་། བལ་ཡུལ། འཇང་ཡུལ་སོགས་བོད་ཀྱི་ཉེ་འཁོར་དུ་ཡོད་པའི་མི་རིགས་སོ་སའི་སྐད་ཡིག་ལ་ཞིབ་འཇུག་གནང་བ་སྟེ། དཔེར་ན། ལེགས་སྦྱར་ལ་སྒྲའི་སྐྱེ་གནས་བརྒྱད་ཡོད་པར་བོད་སྐད་ལ་སྒྲའི་སྐྱེ་གནས་དྲུག་ལས་མི་དགོས་པ་དང་། ལེགས་སྦྱར་ལ་བྱིངས་དང་མིང་གི་དབྱེ་བ་བྱས་པ་དེ་དག་བོད་སྐད་ལ་ཇི་བཞིན་དབྱེ་མི་དགོས་པ་སོགས་ཀྱི་ངོས་འཛིན་གནང་ཡོད། རྗེས་འཇུག་རྟགས་ཀྱི་དབྱེ་བ་འབྱེད་པའི་སྐབས་གནའ་བོའི་བོད་ཀྱི་ཡེ་གེ་གསར་གཏོད་གནང་སྐབས་ཀྱི་སྐད་གདངས་ལ་གཞིགས་ནས་མགོ་ཅན་དང་། འདོགས་ཅན་གྱི་རྣམ་གཞག་བྱེད་དགོས་པའི་རིག་པ་ནས་མགོ་ཅན་དང་། འདོགས་ཅན་གྱི་རྣམ་གཞག་བྱེད་དགོས་པའི་རིག་པ་དང་སྐད་དེའི་ཆོས་ཉིད་ལ་གཞིགས་ནས་རྗེས་འཇུག་གི་ཕོ་མོ་མ་ནིང་དབྱེ་དགོས་པའི་རྒྱུ་མཚན་རྣམས་མངོན་རྗེས་གཉིས་ཀྱི་སྒོ་ནས་དཔྱད་པ་མཐར་ཕྱིན་གནང་སྟེ་ཡང་བསྐྱར་དུ་གཏན་ལ་ཕབ་པ་ནས་བཟུང་ཕལ་ཆེར་བོད་ཁམས་ཡོངས་ཀྱི་སུམ་རྟགས་གཅིག་གྱུར་གྱི་ལམ་དུ་འཕེལ་རྒྱས་འགྲོ་འགོ་ཚུགས་ཡོད་པ་རེད།