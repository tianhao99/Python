མཚོ་བོད་མཐོ་སྒང་ཆགས་དུས་དེ་ཕལ་ཆེར་ད་སྔ་ཤེས་པ་ལས་ཀྱང་སྔ་བ།
ཞིབ་འཇུག་གི་འབྲས་བུ་གསར་བ་ལས་མངོན་པར། སའི་གོ་ལའི་སྟེང་གི་ཆེས་མཐོ་བའི་གནས་ཤིག་སྟེ་ཀྲུང་གོའི་མཚོ་བོད་མཐོ་སྒང་སྔོན་ཆད་ཤེས་པ་ལས་ཀྱང་ལོ་རྒྱུས་རིང་པ་དང་། ཞི་ཧྥ་ཉི་ཡ་ཁུལ་སློབ་ཆེན་གྱི་ཞིབ་འཇུག་པ་ཨེ་ལི་•ཁི་ཁི་པི་ཡིས་“ང་ཚོས་ཞིབ་འཇུག་བྱས་པ་ལས་ས་བབ་མཐོན་པོ་ལོ་ཁྲི་༣༠༠༠ཡི་སྔོན་ནས་གྲུབ་ཡོད་ལ་དེ་ལས་ཀྱང་སྔ་བའང་སྲིད་”ཅེས་གནས་ཚུལ་གསལ་བཤད་གནང་པ་རེད།  
ཨ་རིའི་སྤྲོ་དགའི་ཚན་རིག་དྲ་བས་གནས་ཚུལ་བསྒྲགས་པ་ལྟར་ན། ཁི་པི་ཡིས་ཞིབ་འཇུག་པ་མང་ཆེ་བས་བོད་ལྗོངས་ཤར་ཕྱོགས་ཀྱི་རི་མཐོན་པོ་ནི་ལོ་ངོ་ཁྲི་༡༠༠༠ནས་ཁྲི་༡༥༠༠ཡི་ཡན་དུ་གྲུབ་པར་འདོད་པར་བརྗོད་ལ། སྐབས་དེར་མཚོ་བོད་མཐོ་སྒང་གི་དབུས་རྒྱུད་ཀྱི་འོག་གི་གཏིང་ཟབ་སའི་ས་ཤུན་ཕྱི་ལ་ཐོན་ཞིང་། ས་ཤུན་ཇེ་མཐུག་ཏུ་གྱུར་པ་མ་ཟད་ས་གནས་དེ་མཐོ་རུ་འཕགས་པར་བཤད། འོན་ཀྱང་ཁི་པི་དང་ཁོང་གི་ལས་རོགས་རྣམ་པས་འགྱེད་འཕྲོའི་རང་བཞིན་གྱི་ལོ་དུས་འཇལ་ཐབས་ལ་བརྟེན་ནས་ས་བབ་ཇེ་མཐོར་འཕགས་པའི་མགོ་རྩོམ་དུས་དེ་ལས་ཀྱང་ལྡབ་གཅིག་གིས་སྔ་བ་ཤེས་རྟོགས་བྱུང་ཡོད་པ་རེད།
གནས་ཚུལ་བརྗོད་པ་ལྟར་ན། ཞིབ་འཇུག་འདི་ནི་ཚན་རིག་པ་རྣམས་ཀྱིས་སྔར་ལས་ལེགས་པའི་སྒོ་ནས་རི་བོ་ཧི་མ་ལ་ཡ་དང་མཚོ་བོད་མཐོ་སྒང་གི་འོག་གི་རྙོག་འཛིང་ལྡན་པའི་འཕེལ་འགྱུར་གྱི་གོ་རིམ་ལ་རྒྱུས་ལོན་བྱེད་པར་ཕན་ཞིང་། མཚོ་ངོས་ལས་ཆ་སྙོམས་མཐོ་ཚད་སྨི་༤༩༠༠ཡོད་པའི་མཚོ་བོད་མཐོ་སྒང་དེ་སྐམ་ས་ཆེན་པོ་ཕན་ཚུན་གདོང་ཐུག་བྱེད་ཤུགས་ཆེ་བའི་འབྲེལ་མཚམས་ས་ཁུལ་དུ་ཡོད་པ་དང་། ཧིན་རྡུའི་སྐམ་ས་ཆེན་པོས་ཡོ་རོབ་དང་ཨེ་ཤེ་ཡ་གླིང་གི་སྐམ་སར་གདོང་ཐུག་བྱེད་སྐབས་ཡོ་རོབ་དང་ཨེ་ཤེ་ཡ་གླིང་གི་སྐམ་ས་ཆེན་པོའི་འོག་ཏུ་ཚུད་པ་རེད། 
ཁི་པི་ཡིས་ཡིང་ཞོའུ་ནས་པའེ་ཁྲོན་བར་གྱི་ཆད་རིམ་གྱི་མ་དཔེ་ཞིག་ལ་ཞིབ་འཇུག་བྱས་ཤིང་། ཆད་རིམ་འདི་ནི་༢༠༠༨ལོའི་ཝུན་ཁྲོན་གྱི་ས་འགུལ་ཆེན་མོ་སློང་བྱེད་གཙོ་བོའང་ཡིན་པ་རེད། ཞིབ་འཇུག་མི་སྣས་ཡོའུ་དང་ཐོའུ་སོགས་འགྱེད་འཕྲོའི་རང་བཞིན་གྱི་ལོ་དུས་འཇལ་བའི་བྱེད་ཐབས་གང་མང་ལ་བརྟེན་ནས་བྲག་རྡོ་འདི་དག་གི་ལོ་དུས་གཏན་འཁེལ་བྱས་ལ། འདི་ལྟར་བྱས་ཚེ་དེ་དག་དུས་ནམ་ཞིག་ལ་གྲུབ་པ་དང་ནམ་ཞིག་ལ་ཇེ་མཐོར་གྱུར་པའི་ཁུངས་སྣེ་རྙེད་ཐུབ་པ་རེད། བྱེད་ཐབས་འདི་འདྲ་ནི་ཡོའུ་༢༣༤དང་ཐོའུ་༢༣༠གི་ལྟོས་བཅས་ཀྱི་འདུས་ཚད་ལ་བརྟེན་ཏེ་དངོས་རྫས་ཀྱི་ལོ་དུས་གཏན་འཁེལ་བྱེད་པ་ཡིན་ལ། སྔ་མ་དེ་ཤེས་ཟིན་པའི་མགྱོགས་ཚད་ཅིག་གིས་ཕྱི་མར་འགྱུར་སྲིད་པ་དང་། བྲག་རྡོ་གཅིག་གི་ཁྲོད་ཀྱི་དེ་གཉིས་ཀྱི་ལྟོས་བཅས་ཀྱི་ཚད་ལ་གཞིགས་ནས་ཚན་རིག་པས་བྲག་རྡོ་རིམ་པ་དེའི་ལོ་དུས་ཤེས་ཐུབ་པ་རེད། 
ཟླ་༨པའི་ཚེས་༥ཉིན་རང་བྱུང་ས་ཁམས་རིག་པའི་དྲ་གནས་སུ་བཀོད་པའི་ཞིབ་འཇུག་གི་འབྲས་བུ་ལས་གསལ་བར། ས་ཁུལ་དེའི་བྲག་རྡོ་ནི་ལོ་ཁྲི་༣༠༠༠ནས་ཁྲི་༥༠༠༠གི་སྔོན་དུ་ཟད་སྐྱོན་ཆེན་པོ་ཐེབས་སྐབས་གྲུབ་པ་ཡིན་ལ། ཕལ་ཆེར་ལོ་ཁྲི་༥༠༠༠གི་སྔོན་དུ་ཧིན་རྡུའི་སྐམ་ས་ཆེན་པོ་དང་ཡོ་རོབ་དང་ཨེ་ཤེ་ཡ་གླིང་གི་སྐམ་ས་ཆེན་པོ་གདོང་ཐུག་བྱེད་སྐབས། མཚོ་བོད་མཐོ་སྒང་གི་ཆ་ཤས་ཤིག་ཇེ་མཐོར་འགྲོ་མགོ་བརྩམས་ཤིང་། གདོང་ཐུག་བྱེད་པའི་གོ་རིམ་ཁྲོད་དུ། ཕྱིའི་ས་ཤུན་འོག་གི་བྲག་རྡོའི་རིམ་པའི་ཁྲོད་ཀྱི་དངོས་རྫས་རྣམས་ཤར་དུ་དེད་ཅིང་ད་ལྟའི་ཀྲུང་གོའི་ལྷོ་དབུས་ཁུལ་དུ་ཕྱོགས་ནས་དེད་པ་རེད།  འོན་ཀྱང་གོ་རིམ་འདི་ཇི་ལྟར་བརྒྱུད་པ་དང་ག་དུས་བྱུང་བའི་སྐོར་ལ་ད་དུང་རྩོད་པ་ཡོད་ལ། ཐེངས་འདིའི་ཞིབ་འཇུག་གིས་བརྒྱུད་རིམ་འདི་ནི་དེ་སྔའི་མི་ཁ་ཤས་ཀྱིས་འདོད་པའི་དུས་ཚོད་ལས་སྔ་བར་འདོད་པ་རེད། 
ཁི་པི་ཡིས་“མཇུག་འབྲས་འདི་ཡིས་དེ་སྔོན་མཐོ་སྒང་གི་འགྲམ་རྒྱུད་ཀྱི་ས་དབྱིབས་འཕར་བ་ནི་ལོ་ཁྲི་༥༠༠ནས་ཁྲི་༡༠༠༠ཡན་གྱི་དུས་སུ་ཡིན་པར་འདོད་པའི་དེའི་མི་འདང་ས་བསྟན་ཡོད་ལ། ལོ་ཁྲི་༢༥༠༠ནས་ཁྲི་༣༠༠༠ཡན་གྱི་ཟད་སྐྱོན་ཐེབས་ཚད་མགྱོགས་པའི་དུས་རིམ་དེ་རི་རྒྱུད་ཡིན་པ་མ་ཟད་‘སྐྱེ་འཕེལ་’བྱེད་བཞིན་པའི་གནས་ཚུལ་འོག་ཏུ་ད་གཟོད་རྒྱུན་མཐུད་ཐུབ་པ་རེད་” ཟེར།