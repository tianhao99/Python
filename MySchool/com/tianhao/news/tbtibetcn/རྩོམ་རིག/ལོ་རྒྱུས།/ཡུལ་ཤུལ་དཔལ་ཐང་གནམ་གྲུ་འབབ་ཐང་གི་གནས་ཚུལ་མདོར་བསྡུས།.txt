ཡུལ་ཤུལ་དཔལ་ཐང་གནམ་གྲུ་འབབ་ཐང་གི་གནས་ཚུལ་མདོར་བསྡུས།
ཡུལ་ཤུལ་དཔལ་ཐང་གནམ་གྲུ་འབབ་ཐང་ནི་ཡུལ་ཤུལ་བོད་རིགས་རང་སྐྱོང་ཁུལ་བཙུགས་པའི་ཚུན་གྱི་ཆེས་ཆེ་བའི་རྨང་གཞིའི་སྒྲིག་ཆས་འཛུགས་སྐྲུན་གྱི་བཟོ་བཀོད་ཅིག་ཡིན། གནམ་གྲུ་འབབ་ཐང་དེ་འབྲི་ཆུ་དང་རྨ་ཆུ། རྫ་ཆུ་བཅས་ཀྱི་མགོ་ཁུངས་སྟེ། ཡུལ་ཤུལ་ཁུལ་ཡུལ་ཤུལ་རྫོང་སྐྱེ་རྒུ་གྲོང་རྡལ་དཔལ་ཐང་གོང་མ་ཞང་དུ་ཡོད་ལ།   དེ་ཡང་ཁུལ་སྲིད་གཞུང་གནས་སའི་སྐྱེ་རྒུ་གྲོང་རྡལ་དང་བར་ཐག་སྤྱི་ལེ26ཡོད། གནམ་གྲུ་འབབ་ཐང་དེ་མཚོ་ངོས་ལས་མུས3905ཡོད་པས། དེ་ནི་རྒྱལ་ནང་དུ་ད་ཡོད་གནམ་གྲུ་འབབ་ཐང་ཡོད་ཚད་ལས་མཚོ་ངོས་མཐོ་ཚད་ཀྱིས་ཨང་གསུམ་པ་ཟིན་པའི་གནམ་གྲུ་འབབ་ཐང་ཞིག་ཡིན། །
     ཡུལ་ཤུལ་དཔལ་ཐང་གནམ་གྲུ་འབབ་ཐང་ནི་རྒྱལ་ནང་གི་ཆ་ལག་ལྟ་བུའི་གནམ་གྲུ་འབབ་ཐང་ཞིག་ཡིན།  2007ལོའི་ཟླ1ཚེས29ཉིན། རྒྱལ་སྲིད་སྤྱི་ཁྱབ་ཁང་དང་ཀྲུང་དབྱང་དམག་དོན་ཨུ་ཡོན་ལྷན་ཁང་གཉིས་ཀྱིས་ཡུལ་ཤུལ་དམངས་སྤྱོད་གནམ་གྲུ་འབབ་ཐང་གསར་ལས་བྱེད་རྒྱུར་ཆོག་མཆན་གནང་།  2007ལོའི་ཟླ5ཚེས16ཉིན། ཡུལ་ཤུལ་དམངས་སྤྱོད་གནམ་གྲུ་འབབ་ཐང་དངོས་སུ་ལས་མགོ་ཚུགས། བཟོ་བཀོད་ཀྱིས་2015ལོར་མགྲོན་པོ་འགྲོ་འོང་བྱེད་ཚད་དེ་མི་ཐེངས་ཁྲི་བརྒྱད་ལ་སླེབས་སུ་འཇུག་ཐུབ་པ་དང་། མགྲོན་པོ་ཆེས་མང་དུས་དུས་ཚོད་རེའི་འགྲོ་འོང་བྱེད་ཚད་དེ་མི་ཐེངས285སླེབས་ཐུབ་ལ། དངོས་ཟོང་སྐྱེལ་འདྲེན་བྱེད་ཚད་དེ་ཏུན375བྱེད་ཐུབ་པ་ལྟར་ཇུས་འགོད་བྱས་ཡོད ། ལས་གཞི་དེ་ལ་བསྡོམས་པའི་མ་དངུལ་སྒོར་མོ་དུང་ཕྱུར་ལྔ་དང་བྱེ་བ་ལྔ་ས་ཡ་བརྒྱད་བཏང་ཞིང་། གནམ་གྲུ་འབབ་ཐང་གི་རིམ་ཚད་དེ་ཨང་རིམ་བཞི་བའིCརིམ་པ་ཡིན་པས། མཁའ་འགྲུལ་གནམ་གྲུA319 སོགས་ཀྱི་གནམ་གྲུའི་རིགས་འབབ་འཕུར་བྱེད་ཆོག གནམ་གྲུ་སྒུག་སའི་ཐོག་ཁང་གི་རྒྱ་ཁྱོན་ལ་མུས་གྲུ་བཞི་མ4258ཡོད་པ་དང་། དམངས་སྤྱོད་གནམ་གྲུ་འཇོག་སའི་རྒྱ་ཁྱོན་ལ་མུས་གྲུ་བཞི་མ14460ཡོད་པས། དེ་ནས་ཆེ་ཆུང་རིགས་གསུམ་པར་གཏོགས་པའི་གནམ་གྲུ་གཉིས་དུས་མཉམ་དུ་འབབ་འཕུར་བྱེད་ཆོག འཛུགས་སྐྲུན་གཙོ་བོའི་རིགས་ལ་གནམ་གྲུ་འབབ་འཕུར་བྱེད་ས་དང་། དེ་མིན་ད་དུང་གནམ་གྲུ་འཇོག་ས། མཁའ་འགྲུལ་ལས་གཉེར་ཐོག་ཁང་། འཕྲིན་གཏོང་བཀོད་འདོམས་ཁང་། གནམ་གཤིས། གློག་དང་དྲོད་འདོན་ཁང་། ཆུ་འདོན་སྤྲོད་དང་ཆུ་ལམ་བསྒྱུར་བ་སོགས་ཀྱི་བཟོ་བཀོད་འདུས་ཡོད། །
      མཚོ་སྔོན་གནམ་གྲུ་འབབ་ཐང་འཛུགས་སྐྲུན་བཀོད་འདོམས་པུའུ་ཡི་སེམས་ཞིབ་མོས་རྩ་འཛུགས་དང་། གནམ་གྲུ་འབབ་ཐང་གི་ལས་གཞིར་ཞུགས་པའི་ལས་ཁུངས་ཁག་གི་ཐུན་མོང་གི་འབད་བརྩོན་བྱས་པ་བརྒྱུད་ནས།  2008ལོའི་ལོ་མཇུག་ཏུ་བཟོ་བཀོད་དེའི་གཞི་ཁོག་གཙོ་བོ་ཡིན་པའི་བཟོ་བཀོད་ཀྱི་ལས་འགན་ཡོངས་གྲུབ་བྱས། 2009ལོའི་ཟླ6པའི་ཟླ་སྟོད་དུ། རྒྱལ་ཁབ་དམངས་འགྲུལ་ཅུའི་འཕུར་དཔྱོད་ལྟེ་གནས་ཀྱིས་གནམ་གྲུ་འབབ་ཐང་གི་འཕྲིན་གཏོང་བཀོད་འདོམས་ཁང་དང་འབབ་ཐང་ནས་གནམ་གྲུ་འཕུར་བའི་རྒྱུད་རིམ། གནམ་གྲུ་འབབ་འཕུར་ལ་རམ་འདེགས་བྱེད་པའི་གློག་འོད་སོགས་ལ་འབབ་འཕུར་བྱས་ནས་བརྟག་དཔྱད་བྱས་མཐར།   བརྟག་དཔྱད་བྱ་གཞི་ཡོད་ཚད་ལེགས་གྲུབ་བྱུང་ནས་རེ་རེ་བཞིན་དུ་ཚད་ལྡན་གྱི་གྲས་སུ་སླེབས།  2009ལོའི་ཟླ6ཚེས20ཉིན། ལས་གཞི་གྲུབ་ནས་རྩིས་ལེན་དང་ལས་རིགས་རྩིས་ལེན་བྱེད་པར་འཐད་པ་བྱུང་བར་མ་ཟད། ཉིན་དེར་ཤར་ཕྱོགས་མཁའ་འགྲུལ་ནུབ་བྱང་ཀུང་ཟིའི་གནམ་གྲུ་རིགསA319 དེ་ཡུལ་ཤུལ་དཔལ་ཐང་གི་གནམ་གྲུ་འབབ་ཐང་དུ་འཕུར་ནས་ཚོད་ལྟའི་འཕུར་སྐྱོད་བྱེད་པ་ལེགས་གྲུབ་ཆེན་པོ་བྱུང་། །