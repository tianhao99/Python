བོད་ཅེས་པའི་མིང་གི་བྱུང་ཚུལ།
སྤྱིར་རང་རེའི་ཡུལ་འདིར་གནའ་སྔ་མོ་ནས་བོད་ཅེས་གྲགས་ཤིང་། བོད་ཅེས་པའི་མིང་འདི་ཇི་ལྟར་ཐོགས་ཚུལ་དང་དེའི་གོ་དོན་གང་ཡིན་སྐོར་མདོར་ཙམ་བརྗོད་ན། མཁས་དབང་དགེ་འདུན་ཆོས་འཕེལ་གྱིས་བརྩམས་པའི་དེབ་ཐེར་དཀར་པོ་ལས“རང་རེའི་ཡུལ་འདི་ལ་ཆེས་སྔ་མོ་ནས་རང་སྐད་དུ་བོད་ཀྱི་ཡུལ་ཅེས་པར་གྲགས། རྒྱ་གར་བ་རྣམས་ཀྱིས་རང་རེ་ལ་བྷོ་ཊ་བྱ་བར་འབོད། དེ་ནི་གནའ་དུས་ཀྱི་ཀློག་ལྟངས་ལ་བོད་ཅེས་བརྗོད་ཚེ་བོ་དང་ད་སྒྲ་གཉིས་ཀ་གསལ་བར་ཐོན་པའི་དབང་གིས་བོད། བྷོད། བྷོ་ཊ་ཅེས་རིམ་གྱིས་འགྱུར་ནས་དོན་ལ་བོད་བྱ་བའི་ཚིག་འདི་ག་རང་རྒྱ་གར་སྐད་དུ་ཕར་ལ་ཟུར་ཆག་པ་ཡིན་གྱི། རྒྱ་གར་བས་ཚུར་བཏགས་པ་ཞིག་ནི་མིན་པར་སེམས།” དེ་མཚུངས་སོག་རིགས་ཀྱི་སྐད་དུ་བོད་འདིར་ཧན་རྒྱལ་རབས་ཀྱི་དུས་སུ་ནུབ་འཇང་དང་ཐང་གི་དུས་རབས་སུ་ཐུའུ་སྦོ། ཡོན་གྱི་དུས་རབས་སུ་དབུ་སི་གཙང་ཞེས་འབོད། འཇང་རིགས་ཀྱི་ལོ་རྒྱུས་མདོར་བསྡུས་ལས། འཇང་ཞེས་པ་ནི་རང་རྒྱལ་ནུབ་བྱང་ས་ཁུལ་དུ་གནས་པའི་ར་ལུག་འཚོ་མཁན་མི་རིགས་རྣམས་ཀྱི་སྤྱི་མིང་ཡིན་པ་ལས། མི་རིགས་གཅིག་ཁོ་ནར་འབོད་པ་མ་ཡིན་ཟེར། བོད་རིགས་མང་ཆེ་བའང་མེས་རྒྱལ་ལྷོ་ནུབ་བམ་ནུབ་བྱང་ཁུལ་དུ་གནས་སྟབས་ནུབ་ཕྱོགས་སུ་གནས་པའི་འཇང་རིགས་ཞེས་བཏགས་པ་གསལ་པོར་མཐོང་། དེ་རྗེས་རྒྱ་ཡིག་གི་ཡིག་ཚགས་ཐོག་བོད་ལ་བོད་འཇང་ཞེས་ཟེར་བ་བཀོད་པ་གང་ཙམ་སྣང་། ཐུའུ་སྦོ་ཞེས་པ་འདི་རྒྱ་རིགས་ཀྱིས་ཚུར་བཏགས་པ་ཞིག་མིན་པར་བོད་མིང་འདི་ག་རང་ཕར་ཟུར་ཆག་པ་ཞིག་རེད་སྙམ། དེ་ལའང་བཤད་རྒྱུན་འདྲ་མིན་སྣ་ཚོགས་ཡོད་པ་དཔེར་ན། ལ་ལས་སྐབས་དེར་སྟོད་བོད་དང་སྟོད་པ་ཞེས་པའི་མིང་དེ་ཟུར་ཆག་ནས་ཐུའུ་སྦོ་ལ་འགྱུར་བ་རེད་གསུངས། ལ་ལས་ལྷོ་བོད་ཅེས་པའི་ཐ་སྣད་དེ་ཟུར་ཆག་པ་རེད་བརྗོད། ཡང་ལ་ལས་མཐོ་བོད་དང་བོན་གྱི་རིགས་དགུའི་བྱེ་བྲག་ཏུ་གྱུར་པ་དུར་བོན་ཞེས་པའི་མིང་ཚིག་དེ་ཟུར་ཆག་པ་རེད་ཟེར། མདོར་ན་བཤད་ཚུལ་མི་འདྲ་ཅི་ཡོད་རུང་བོད་སྐད་འདི་རང་ཟུར་ཆག་པ་ཡིན་པ་ཀུན་གྱིས་གསལ་པོར་མཐོང་། དབུ་སི་གཙང་ཞེས་པ་དེ་ནི་གནའ་དུས་ཀྱི་ཡི་གེའི་ཀློག་ཚུལ་དུ་དབུས་བརྗོད་ཚེ་དབུ་དང་ས་གཉིས་ཀའི་སྒྲ་ཐོན་དགོས་སྟབས་དབུས་གཙང་ཞེས་པའི་ཡུལ་མིང་དེ་ཟུར་ཆགས་པ་ཞིག་རེད། ཡང་ཕྱི་གླིང་པ་རྣམས་ཀྱིས་རང་རེར་ཐུ་སྦི་ཐ་ཟེར་འབོད་པ་འདི་ཡང་སྟོད་བོད་དམ་ལྷོ་བོད་ཅེས་པའི་མིང་དེ་རང་སྒྲ་བསྒྱུར་བ་ཞིག་རེད་སྙམ། ཐུ་སྦི་ཐ་ཞེས་པའི་དབྱིན་ཇིའི་ཡི་གེ་དེ་རང་ལ་གོ་དོན་གང་ཡོད་མེད་དབྱིན་ཇིའི་སྐད་ཡིག་ལ་བྱང་ཆུབ་པ་རྣམས་ཀྱིས་ཀྱང་གསུངས་ཐུབ་ཀྱི་མི་འདུག །
འོ་ན་བོད་ཅེས་པའི་མིང་དེ་འདོད་རྒྱལ་གྱིས་བཏགས་པ་ཞིག་རེད་དམ་ཡང་ན་རྗེས་གྲུབ་དོན་ལྡན་པ་ཞིག་རེད་ཟེར་ན། རང་ཉིད་ཀྱི་ལྟ་ཚུལ་ལ་བོད་ཅེས་པར་གོ་དོན་ངེས་ཅན་ཞིག་ཡོད་དམ་སྙམ། དེབ་དཀར་ལས“གཡུང་དྲུང་བོན་རྣམས་ཀྱི་ལྟར་ན། ཐོག་མར་བོན་ཀྱི་ཡུལ་ཅེས་གྲགས་པ་ལ་རྗེས་སུ་བོད་ཀྱི་ཡུལ་ཞེས་ཟུར་ཆག་པ་ཡིན་ནོ་ཞེས་ཟེར་རོ། བོད་དང་བོན་གཉིས་དོན་གཅིག་གོ་བྱ་བ་འདི་ངེས་པར་བཞད་གད་སློང་བའི་གཏམ་དུ་སྣང་མོད་ཀྱི། ཅུང་ཟད་ཅིག་བསམ་དགོས་པ་ཡང་ཡིན་ཏེ། དེ་ཡང་རྗེ་གནམ་རི་སྲོང་བཙན་ཡན་ལ་འདི་ཡུལ་གང་པོ་ན་གཡུང་དྲུང་བོན་གྱི་ཆོས་ལུགས་འབའ་ཞིག་དར་བས། མིང་དེ་སྐད་གྲགས་ཀྱང་ཡ་མཚན་རྒྱུ་ཆེར་མེད་ལ། རྒྱ་ནག་པ་རྣམས་སྔོན་དུས་སུ་བོད་ཡུལ་ལ་ཕོན་གྱི་ཡུལ་ཞེས་འབོད་པ་ཡང་བོན་ཅེས་བྱ་བའི་སྒྲ་དང་ཉེ་བས་སོ། དེར་མ་ཟད་གནའི་ཐ་སྙད་ལ་རྗེས་འཇུག་ད་ན་གཉིས་ཕན་ཚུན་བརྗེས་པའང་ཤིན་ཏུ་མང་སྟེ། དཔེར་ན་བཙན་པོ་དང་བཙད་པོ། ཆུན་པོ་དང་ཆུད་པོ་སོགས་རེས་མོས་སུ་བྲིས་པ་བཞིན་བོན་དང་བོད་གཉིས་ཀ་ཡང་ཕན་ཚུན་བརྗེ་སྲིད་པས་སོ། སོག་ཡུལ་འགར་ཡང་བོན་ལུགས་བྱེད་པ་དག་ལ་བོད་དམ་པོ་ཞེས་ཐ་སྙད་ཆགས་པར་འདུག”ཅེས་གསུངས། བོད་ཅེས་པ་དེ་བོན་ལས་འགྱུར་བ་ཡིན་ཚེ་བོན་ཞེས་པའི་གོ་དོན་གང་ཡིན་ནམ་ཞེ་ན། ཁྱུང་པོ་རྒོད་ཚང་གི་ལོ་རྒྱུས་ལས། བོན་ཞེས་པ་སྟོང་པ་མ་ཡིན་པའི་དོན་ཡིན་ཞེས་ཟེར། གདོད་མའི་ཆོས་བྱེད་སྐྱེས་བུ་རྣམས་ཀྱིས་རང་ཉིད་ཀྱི་ཆོས་ལུགས་དེ་སྟོང་པ་མ་ཡིན་པར་ནང་དོན་ཕུན་སུམ་ཚོགས་པ་ཞིག་ཡོད་ཟེར། ཆོས་ལུགས་དེ་དག་ལ་བོན་ལུགས་ཞེས་མིང་བཏགས་པ་མིན་ནམ་སྙམ། ཡང་རང་རེ་རྣམས་ཀྱིས་བསམ་གཞིགས་བྱེད་དགོས་པ་ཞིག་ལ། ས་ཞིང་གི་སོན་ལ་ས་བོན་ཞེས་བརྗོད་སྟབས་བོན་ཞེས་པའི་ཡི་གེ་འདིར་རྩ་བའམ་ཐོག་མ་ཞེས་པའི་གོ་དོན་ཡང་མེད་དམ་སྙམ། ད་དུང་བོད་ཅེས་པ་འདི་ནི་མཐོ་བའི་དོན་ཡིན་ཟེར་བ་དང་ལ་ལས་བོད་ཅེས་པའི་ཡི་གེ་དེ་ཨ་མདོའི་སྐད་དུ་འོད་ཅེས་ཀློག་དགོས་སྟབས་རང་ཅག་རྣམས་ཀྱི་ཡུལ་དེར་ཆེས་སྔ་མོ་སྔ་མོ་ནས་འོད་ཡུལ་ཞེས་འབོད། དེ་གང་ལགས་ཞེ་ན། རྗེའི་ཐོག་མ་གཉའ་འཁྲི་བཙན་པོ་དེའང་འོད་ཟེར་ལྷ་ལས་ཆས་པའི་གདུང་རྒྱུད་ཡིན་ཟེར་བས་རྗེའི་མིང་ལའང་འོད་དེ་སྤུར་རྒྱལ་ཞེས་འབོད་པ་དེ་ཡུལ་གྱི་མིང་དུ་ཐོབ་པ་ཡིན་གསུངས། དེ་དག་གི་གོ་དོན་དངོས་འབྲེལ་གང་ཡིན་མཁས་པའི་དབང་པོ་རྣམས་ཀྱིས་ཞིབ་འཇུག་གནང་དགོས་པ་ལས། རྨོངས་པ་བདག་ལྟ་བུས་དེའི་གོ་དོན་གསལ་བར་བརྗོད་པ་དཀའ།
ཡང་ལྷ་ལས་ཕུལ་དུ་བྱུང་བའི་བསྟོད་པའི་འགྲེལ་པ་ལས“རུ་པ་ཏི་ཞེས་བྱ་བའི་རྒྱལ་པོ་དཔུང་གི་ཚོགས་གཅིག་དང་བཅས་པ་གཡུལ་འགྱེད་པའི་ཚེ་བུད་མེད་ཀྱི་ཆ་ལུགས་སུ་བྱས་ཏེ་བྲོས་ནས་རི་ཁ་བ་ཅན་གྱི་ཁྲོད་དུ་ཞུགས་ཏེ་གནས་པའི་རིགས་ལས་དེང་སང་ན་ཡང་བོད་ཅེས་བྱ་བར་གྲགས་པ་ཡིན་ནོ”ཞེས་བཀོད་པ་འདི་ནི་དགོས་པའི་དབང་གི་དངོས་ཡོད་ལོ་རྒྱུས་ལ་འཁྱོག་བཤད་བྱས་པ་ཙམ་ལས།   བོད་ཅེས་པའི་མིང་གི་ཐོབ་ཚུལ་ནི་རྩ་བ་ནས་མ་ཡིན་ལ་བོད་རིགས་ཀྱི་འབྱུང་ཚུལ་དེ་བས་ཀྱང་མ་ཡིན། གང་ལགས་ཞེ་ན། ད་ནས་བརྩིས་པའི་ལོ་ངོ་སྟོང་ཕྲག་འགའ་ཞིག་གམ་ཁྲི་ཕྲག་དུ་མའི་སྔོན་ནས་མི་གནས་ཡོད། དེ་དག་ཆབ་མདོ་ཁ་རུབ་དང་དིང་རི། ཉང་ཆུའི་ཉེ་འགྲམ་སོགས་ས་གནས་ཁག་ནས་ཐོན་པའི་དངོས་པོ་འབོར་ཆེན་གྱིས་ར་སྤྲོད་བྱེད་ཐུབ་ངེས་ཡིན་པ་བཅས་སོ།།