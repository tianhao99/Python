བོད་ལྗོངས་ཀྱི་ནད་གཞི་སྔོན་འགོག་ཚོད་འཛིན་མ་ལག་འཛུགས་སྐྲུན་ལེགས་གྲུབ་དང་སྨན་བཅོས་འཕྲོད་བསྟེན་གྱི་རྨང་གཞིའི་སྒྲིག་བཀོད་འཐུས་ཚང་དུ་ཕྱིན་པ།
ལོ་ལྔ་ཚན་བཅུ་གཅིག་པའི་རིང༌། བོད་ལྗོངས་ཀྱིས་ནད་གཞི་སྔོན་འགོག་དང་ཚོད་འཛིན་མ་ལག་འཛུགས་སྐྲུན་བྱེད་ཤུགས་ཆེ་རུ་བཏང་ཞིང༌། ད་ལྟ། ལྗོངས་ཡོངས་ཀྱི་ནད་གཞི་སྔོན་འགོག་ཚོད་འཛིན་མ་ལག་འཛུགས་སྐྲུན་ལས་དོན་དེ་རྩ་བའི་ཆ་ནས་ལེགས་འགྲུབ་བྱུང་བ་དང་རྨང་གཞིའི་སྒྲིག་བཀོད་ཆ་རྐྱེན་ལེགས་བཅོས་ཆེན་པོ་བྱུང་ནས། གློ་བུར་དུ་ཐོན་པའི་སྤྱི་པའི་འཕྲོད་བསྟེན་དོན་རྐྱེན་དང་འགོས་ནད་ལ་ཁ་གཏད་གཅོག་པའི་ནུས་པ་རྒྱུན་ཆད་མེད་པར་ཆེ་རུ་ཕྱིན་ཡོད་པ་རེད། 
ལོ་ལྔ་ཚན་བཅུ་གཅིག་པའི་རིང༌། བོད་ལྗོངས་ཀྱི་འཕྲོད་བསྟེན་རྨང་གཞིའི་སྒྲིག་བཀོད་ཆ་མི་ཚང་བ་དང་མི་དམངས་མང་ཚོགས་ཀྱི་འཕྲོད་བསྟེན་ཞབས་ཞུའི་དགོས་མཁོ་ཉིན་རེ་བཞིན་ཆེ་རུ་འགྲོ་བའི་དོན་དངོས་ལ་དམིགས་ནས། རྒྱལ་ཁབ་དང་རང་སྐྱོང་ལྗོངས་ཀྱིས་གཏོང་འཇོག་བྱེད་ཤུགས་ཆེ་རུ་བཏང་ནས་མ་དངུལ་གཏོང་ཚད་སྒོར་དུང་ཕྱུར་དགུ་དང་ཁྲི་ཚོ་དྲུག་སྟོང་ལྷག་ཙམ་ཟིན་པ་དང་། རྩ་བའི་ཆ་ནས་ནད་གཞི་སྔོན་འགོག་ཚོད་འཛིན་མ་ལག་དང་གློ་བུར་དུ་ཐོན་པའི་སྤྱི་པའི་འཕྲོད་བསྟེན་དོན་རྐྱེན་གྱི་སྨན་བཅོས་མྱུར་སྐྱོབ་མ་ལག་བཙུགས་ཟིན་པ། ས་ཁུལ་དྲུག་དང་ལྷ་ས་གྲོང་ཁྱེར་གྱི་མི་དམངས་སྨན་ཁང་དང་ས་ཁུལ་དྲུག་གི་སྨན་རྩིས་ཁང་དང་བུད་མེད་དང་བྱིས་པའི་བདེ་སྲུང་སྨན་ཁང༌། རྫོང་བཅུའི་སྨན་རྩིས་ཁང་བཅས་བསྒྱུར་བཟོ་རྒྱས་བསྐྲུན་བྱས་པ། སྨན་རྩིས་ཁང་བཅུ་གསར་སྐྲུན་བྱས་པ། ཚད་གཞི་ལོན་པའི་ཤང་གྲོང་རྡལ་གྱི་འཕྲོད་བསྟེན་ཁང་གི་ལས་སྒོ་ཁང་ ༥༩༠ གསར་སྐྲུན་བྱས་པ། རྫོང་རིམ་པའི་འཕྲོད་བསྟེན་ཞབས་ཞུ་ལས་ཁུངས་ཀྱི་ལས་སྒོ་ཁང་ ༧༤ བསྒྱུར་བཟོ་རྒྱས་སྐྲུན་བཅས་བྱས་ཡོད་པ་དང་། རྫོང་ ༧༤ ་ལ་མྱུར་སྐྱོབ་རླངས་འཁོར་བཀོད་སྒྲིག་བྱས་ཡོད་ཅིང་། རྫོང་ ༧༢ ལ་ཞིང་འབྲོག་ཁུལ་གྱི་སྐོར་སྐྱོད་སྨན་བཅོས་རླངས་འཁོར་བཀོད་སྒྲིག་བྱས་ཡོད་པ་མ་ཟད། རྫོང་ཁག་དང་ཤང་གྲོང་རྡལ་ཁག་གི་འཕྲོད་བསྟེན་ལས་ཁུངས་ལ X འོད་ཀྱི་འཕྲུལ་འཁོར་དང་དཔྱད་གྲངས་མང་བའི་ལྟ་སྲུང་ཡོ་བྱད། ཕྲ་མཐོང་ཆེ་ཤེལ། སྙིང་པར་འཕྲུལ་འཁོར་སོགས་གཞི་རྩའི་སྨན་བཅོས་སྒྲིག་བཀོད་ཡོད་པས། ལྗོངས་ཡོངས་ཀྱི་སྨན་བཅོས་འཕྲོད་བསྟེན་གྱི་རྨང་གཞིའི་སྒྲིག་བཀོད་ཆ་རྐྱེན་ལེགས་བཅོས་ཆེན་པོ་བྱུང་ཡོད་པ་རེད།