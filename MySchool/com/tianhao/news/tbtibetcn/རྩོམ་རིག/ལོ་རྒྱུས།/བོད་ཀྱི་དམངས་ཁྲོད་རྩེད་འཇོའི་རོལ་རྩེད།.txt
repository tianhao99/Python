བོད་ཀྱི་དམངས་ཁྲོད་རྩེད་འཇོའི་རོལ་རྩེད།
རྩེད་འཇོའི་རོལ་རྩེད་ནི་མིའི་རིགས་ཀྱི་ཡིད་ཀྱི་སྐྱོ་བ་སངས་ཤིང་།    ལུས་ཀྱི་ངལ་བ་སེལ་བའི་ལུས་སེམས་།    སྙོམ་སྒྲིག་བྱ་རྒྱུ་གཙོར་བཟུང་གི་བྱ་ཐབས་ཤིག་དང་།    མི་རབས་རྗེས་མར་ཤེས་རིག་བསྐྱེད་པ་དང་།    མི་གཤིས་ལེགས་སྐྱོང་གི་སློབ་གསོ་གལ་ཆེན་ཞིག་ཀྱང་ཡིན་པ་བསྙོན་དུ་མེད།    དེ་ནི་ཐོག་མར་མིའི་རིགས་ལ་མ་མཐའི་འཚོ་གཞེས་ཀྱི་དངོས་པོའི་ཆ་རྐྱེན་ཞིག་འཛོམས་པའི་རྨང་གཞིའི་སྟེང་ད་གཟོད་བྱུང་བ་ཞིག་རེད།    མདོར་དྲིལ་ནས་བརྗོད་ན།    མིའི་རིགས་ཀྱི་བསམ་བློའི་དགོས་མཁོ་གང་རུང་ཞིག་སྐོང་ཕྱིར་དུ་སྤེལ་བའི་རིག་གནས་ཀྱི་གསར་གཏོད་ཅིག་རེད།    དེར་རང་དགར་རང་བཞིན་ཅུང་ཆེ་བའི་སྟབས་བདེའི་རྩེད་འཇོ་དང་།    སྒྱུ་རྩལ་རང་བཞིན་དང་སྒྲིག་ལམ་རང་བཞིན་ལྡན་པའི་རྩལ་འགྲན་རོལ་རྩེད།    ཡུལ་དུས་དང་མཐུན་པའི་རང་དབང་རྩེད་འཇོ།    ནང་དོན་ཕུན་སུམ་ཚོགས་པའི་དུས་སྟོན་རིག་གནས་བཅས་འདུ་བར་མ་ཟད།    བྱ་འགུལ་དེ་དག་གིས་སྣ་མང་བྱ་བྱེད་སྤེལ་རྗེས་མི་རྣམས་ཀྱི་ལུས་སེམས་གསོ་ལ།    གསར་གཏོད་ཀྱི་ནུས་པ་བསྐྱེད་ཐུབ་པ་དང་།    ཀུན་སྤྱོད་ཀྱི་དཔེ་གཞིའང་ལེགས་པོ་ཞིག་བཞེངས་སྐྲུན་བྱེད་ཐུབ།