བརྩམས་སྒྲུང་སྐོར་གླེང་བ།
བརྩམས་སྒྲུང་ཞེས་པའི་ཐ་སྙད་འདི་བོད་ལ་ཐོན་འཕྱི་སྟེ། དུས་རབས་ཉི་ཤུ་བའི་ལོ་རབས་བརྒྱད་ཅུ་པའི་ནང་གཟོད་བྱུང་བ་རེད། དེ་བས་ད་ལྟ་ཡང་བོད་ཁུལ་དུ་ཐ་སྙད་འདིར་གཅིག་གྱུར་བྱུང་མེད། མཚོ་སྔོན་ཕྱོགས་ནས་སྒྲུང་གཏམ་ཟེར་ལ། ལྷ་སའི་ཕྱོགས་ནས་བརྩམས་སྒྲུང་ངམ་ཡང་ན་སྒྲུང་རྩོམ་ཟེར། ཕྱི་ཕྱོགས་ནས་བརྩམས་སྒྲུང་ཟེར། དུས་རབས་ཉི་ཤུ་བའི་ཡན་ན་བོད་དུ་བརྩམས་སྒྲུང་དང་རིགས་འདྲའི་རྩོམ་ལུས་ལ<<ནོར་བཟང་གི་རྣམ་ཐར>>ལྟ་བུའི་རྣམ་ཐར་ཆེན་མོ་བརྒྱད་དང། <<བྱ་སྤྲེལ་གཏམ་རྒྱུད་>>རབ་རྟོག་བརྩམས་སྒྲུང་དང་། <<གཞོན་ནུ་ཟླ་མེད་ཀྱི་གཏམ་རྒྱུད>>ལྟ་བུའི་གཏམ་རྒྱུད་བརྩམས་སྒྲུང་དང་། <<མི་ལ་རས་པའི་རྣམ་ཐར>>ལྟ་བུའི་རྣམ་ཐར་བརྩམས་སྒྲུང་ཡོད་ཀྱང་། འདི་ཐམས་ཅད་བོད་སྔ་མའི་རྩོམ་རིག་གཞུང་ལུགས་ཀྱིས་རིགས་གཅིག་བསྡུས་མེད་ལ། དེ་བས་ཀྱང་དེ་དག་ལ་གཅིག་གྱུར་གྱི་མིང་ཞིག་གདགས་མེད། བརྩམས་སྒྲུང་གསར་བ་བོད་ལ་དར་བ་ནས་བཟུང་བོད་ཀྱི་རྩོམ་རིག་སྨྲ་བ་དག་གིས་བརྩམས་སྒྲུང་གསར་བ་ལ་རིགས་འགྲེས་ཀྱིས་གོང་གི་གནའ་རྩོམ་དེ་དག་བརྩམས་སྒྲུང་གི་གྲས་སུ་བཞག་པ་རེད། རྩོམ་དེ་དག་བརྩམས་སྒྲུང་དུ་འཇོག་བྱེད་གཙོ་བོ་ནི་དེ་དག་བརྩམས་སྒྲུང་གི་གྲས་སུ་བཞག་པ་རེད། རྩོམ་དེ་དག་བརྩམས་སྒྲུང་དུ་འཇོག་བྱེད་གཙོ་བོ་དེ་དག་ལ་གཏམ་རྒྱུད་ཀྱི་བྱུང་རིམ་ཡོད་པ་མ་ཟད་འཕྲེད་དུ་སྤྲོ་བའི་ཆ་ཡོད་པ་དང་། དེ་དག་གིས་མི་སྣ་གང་རུ་ཞིག་བཞེངས་སྐྲུན་བྱེད་པའི་སྟབས་ཀྱིས་རེད།
   བོད་ཀྱི་གནའ་རྩོམ་དེ་དག་གིས་མི་སྣའི་སྣང་བརྙན་བཞེངས་སྐྲུན་བྱེད་པའམ་རྩོམ་གྱི་བསྟན་དོན་སྟོན་པའི་ཐབས་གཙོ་བོ་མི་སྣའི་ཁ་བརྡ་རེད། བོད་རྩོམ་དེ་དག་བཅད་ལྷུག་སྤེལ་མའི་ལུས་སུ་ཡོད་ལ། བཅད་པ་ནི་མི་སྣའི་ཁ་བརྡའམ་གླུ་དང་། ལྷུག་པ་ནི་གཏམ་རྒྱུད་ཀྱི་བྱུང་རིམ་དང་ཡང་ན་ལྗོངས་ཀྱི་བཀོད་འབྲིའི་ཆ་རེད། བོད་རྩོམ་དེ་དག་ལས་བཅད་པ་ལྷུག་པ་ལས་མང་བས་རྩོམ་གྱི་གྲུབ་ཆ་ཁ་བརྡས་ཟིན་པ་རྟོགས་སླ། དེར་མ་ཟད། ཁ་བརྡ་དེ་རྩོམ་རང་གི་བསམ་བློའི་བསྟན་དོན་དང་ཐད་ཀར་འབྲེལ་བ་ཅན་ཡིན་པས། རྩོམ་གྱི་བསམ་བློ་མི་སྣས་ཁ་བརྡའི་སྒོ་ནས་མཚོན་པ་རེད། དཔེར་ན<<བྱ་མགྲིན་སྔོན་ཟླ་བའི་རྟོགས་བརྗོད>>དང་<<གཏམ་པདྨའི་ཚལ་གྱི་ཟློས་གར>>ལྟ་བུ་སྟེ། འདི་ལས་བོད་ལ་རྩོམ་གྱི་བསམ་བློའི་ནང་དོན་མི་སྣའི་ཁ་བརྡས་སྟོན་པའི་བརྩམས་སྒྲུང་གི་ལྟ་བ་ཞིག་གྲུབ་སྟེ་ཡོད།
       དུས་རབས་ཉི་ཤུ་བའི་སྨད་ནས་བོད་ལ་བརྩམས་སྒྲུང་གསར་བ་བྱུང་དུས། རྩོམ་གྱི་བསྟན་དོན་མི་སྣའི་ཁ་བརྡའི་སྒོ་ནས་ཐད་ཀར་དུ་བརྗོད་པ་ལ་འགྱུར་ལྡོག་བྱུང་ནས། གཙོ་བོ་གཏམ་རྒྱུད་ཀྱི་བྱུང་རིམ་གྱི་སྒོ་ནས་མི་སྣ་བཞེངས་སྐྲུན་བྱ་བ་དང་བསྟན་དོན་མཚོན་པར་བྱས་ཡོད། དཔེར་ན་དོན་གྲུབ་རྒྱལ་གྱི<<སད་ཀྱིས་བཅོམ་པའི་མེ་ཏོག>>ལྟ་བུ། འདི་བརྩམས་སྒྲུང་གི་ལྟ་བའི་འགྱུར་ལྡོག་ཅིག་ཡིན་ཡང་། འདི་བོད་ལ་སྔ་ན་མེད་པ་ཞིག་མ་རེད། འདི་ལྟ་བུའི་གཏམ་རྒྱུད་ཀྱི་བྱུང་བ་བརྗོད་པའི་སྒོ་ནས་བརྗོད་བྱའི་སྙིང་པོ་གཏན་ལ་འབེབས་པའི་རིགས་ལམ་བོད་ལ་སྔར་ཡོད། ཡིན་ཡང་སྔ་རྩོམ་དང་ཕྱི་རྩོམ་གཉིས་ཀྱི་རྩོམ་གྱི་གནས་སྟངས་མི་འདྲ། བྱུང་རིམ་ཡོད་པར་འདྲ་ཡང་འཕྲེད་དུ་སྤྲོས་པའི་རྒྱ་ཆེ་ཆུང་མི་འདྲ་ལ། མི་སྣའི་གཤིས་ཀ་བཞེངས་སྐྲུན་བྱེད་པ་འདྲ་ཡང་མི་སྣའི་ཕུན་ཚོགས་རང་བཞིན་མི་འདྲ།
        དུས་རབས་ཉི་ཤུ་པར་བྱུང་བའི་བརྩམས་སྒྲུང་གསར་བ་འདི་འཛམ་གླིང་རྩོམ་རིག་གི་རྗེས་སྙེག་པའི་རྩོམ་ཞིག་ཡིན་པས། འཛམ་གླིང་བརྩམས་སྒྲུང་གི་འགྱུར་བག་རྒོད་པ་ཇི་བཞིན་དུ་བོད་ཀྱི་བརྩམས་སྒྲུང་གི་འགྱུར་བག་ཀྱང་རྒོད། རྩོམ་གྱི་བརྗོད་སྙིང་བྱུང་རིམ་གྱིས་སྟོན་པ་ཁོ་ན་མིན་པར། རིམ་གྱིས་རྩོམ་གྱི་བླ་སྲོག་བསམ་བློ་ཞིག་ལས་ཀྱང་གཤིས་ཀ་ཡོད་ལ་རིག་གནས་ཀྱི་འདུ་ཚད་ཆེ་བའི་མི་སྣའི་གཤིས་ཀ་ཡོད་པ་ཅན་བོད་དུ་བྱུང་། དཔེར་ན<<ར་ལོ>>ལྟ་བུ། བོད་ལ་ད་དུང་ཡང་འདི་འདྲའི་བརྩམས་ཆོས་ཉུང་ཡང་། འཛམ་གླིང་རྩོམ་རིག་གི་ངོས་ནས་བཤད་ན། ལྷག་པར་དུ་དེང་རབས་རིང་ལུགས་པའི་རྩོམ་རིག་མ་བྱུུང་གོང་གི་བརྩམས་སྒྲུང་གི་ངོས་ནས་བཤད་ན་མི་སྣའི་བཞེངས་སྐྲུན་བྱ་བ་ནི་བརྩམས་སྒྲུང་གི་དོན་དུ་གཉེར་བྱ་གཙོ་བོ་རེད། གནའ་རྩོམ་གྲགས་ཅན་ཟེར་ཚད་ཀྱིས་མི་སྣའི་གཤིས་ཀ་སྣ་ཚོགས་པ་བཞེངས་བསྐྲུན་བྱས་ནས་མིང་དུ་གྲགས་པ་རེད།
དེ་ནས་བརྩམས་སྒྲུང་ལ་འགྱུར་བ་གསར་བ་ཞིག་བྱུང་བ་ནི་མི་སྣའི་གཤིས་ཀ་བཞེངས་སྐྲུན་བཏང་སྙོམས་སུ་བསྐྱུར་ནས། མི་སེམས་དང་གཤིས་ཀྱི་ཟབ་སར་ཞུགས་ནས་མི་སེམས་ལ་འཚོལ་རྟོག་བྱེད་པའི་བརྩམས་སྒྲུང་བྱུང་། བོད་ལའང་འདི་མཚུངས་ཀྱི་དཔེ་འཇོག་རྒྱུའི་བརྩམས་ཆོས་ཡོད། དཔེར་ན་པད་མ་ཚེ་བརྟན་གྱི<<ཆོས་སྒྲོན་དང་མོའི་བུ་བློ་ལྡན>>ལྟ་བུ། འཕེལ་རྒྱས་ཀྱི་ཚད་འདི་འདྲར་སོན་དུས་སུ་ང་ཚོས་ངེས་པར་དུ་བརྩམས་སྒྲུང་གི་ལྟ་བའི་རྒྱ་ཡངས་པོར་བསྐྱེད་དགོས་པ་ཡིན། དེ་མིན་པར་སྔར་བཞིན་གོ་བསྐོན་སློབ་གསོ་དང་། སྤྱི་ཚོགས་འཚོ་བའི་སྣང་ཚུལ་དང་། དགག་རྒྱག་དང་སུན་འབྱིན་གྱི་ངོས་ནས་བརྩམས་ཆོས་བཀླགས་ཚེ། རྩོམ་གྱི་ནང་སྙིང་ལ་ནམ་ཡང་བསྙོབ་དཀའ། དེའི་དུས་སུ་རང་གི་ཀློག་འདོན་དང་མྱོང་རོལ་གྱི་ནུས་པ་ལ་རྒས་རྙིང་བྱུང་བ་རེད། དེ་བས་ཟྭ་དུ་མ་ལ་ལྡེ་མིག་དུ་མ་དགོས་པ་ཇི་བཞིན། བརྩམས་སྒྲུང་སྣ་ཚོགས་ལ་འབྲེལ་འདྲིས་བྱས་ནས་འཕེལ་རྒྱས་དང་མི་འདྲ་སྣ་མང་མི་འདྲ་སྣ་མང་གི་བརྩམས་སྒྲུང་གི་སྒོ་ནས་བརྩམས་སྒྲུང་སོ་སོར་མྱོང་རོལ་བྱ་ཐུབ་པ་གལ་ཆེ། །
བོད་ཀྱི་ཉིང་བཏུས་རྩོམ་རིག་དུས་དེབ་<<རང་གྲོལ།>>ལས་བཏུས། ཁ་བྱང་འདི་ག་རྩོམ་སྒྲིག་པས་བཏགས།