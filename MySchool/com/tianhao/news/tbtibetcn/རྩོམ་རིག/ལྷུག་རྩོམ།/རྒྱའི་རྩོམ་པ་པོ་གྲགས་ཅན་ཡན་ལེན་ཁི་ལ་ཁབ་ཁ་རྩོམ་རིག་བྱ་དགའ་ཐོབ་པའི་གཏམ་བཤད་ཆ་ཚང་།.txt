རྒྱའི་རྩོམ་པ་པོ་གྲགས་ཅན་ཡན་ལེན་ཁི་ལ་ཁབ་ཁ་རྩོམ་རིག་བྱ་དགའ་ཐོབ་པའི་གཏམ་བཤད་ཆ་ཚང་།
(སྒྲིག་པ་པོའི་མཆན།) པེ་ཅིང་གི་ཆུ་ཚོད་ཟླ་བཅུ་པའི་ཚེས་ཉེར་གཉིས་ཉིན་གྱི་དགོང་དྲོའི་ཆུ་ཚོད་བཅུ་གཅིག་གི་སྟེང་ཁབ་ཁ་རྩོམ་རིག་བྱ་དགའི་ལྷན་ཚོགས་ཀྱིས་གྲོང་ཁྱེར་པུ་ར་གེ་ཡི་སྲིད་གཞུང་གི་ཚོམས་ཁང་ཆེན་མོ་རུ་བྱ་དགའ་གནང་བའི་མཛད་སྒོ་བསྡུས་ཏེ་ཀྲུང་གོའི་རྩོམ་པ་པོ་གྲགས་ཅན་ཡན་ལེན་ཁི(阎连科)ལ་སྤྱི་ལོ 2014 ལོའི་ཁབ་ཁ་རྩོམ་རིག་བྱ་དགའ་དངོས་སུ་གནང་ཡོད་པ་རེད་ལ།   དེ་ནི་ཁབ་ཁ་རྩོམ་རིག་བྱ་དགའ་སྟེར་མགོ་བརྩམས་ནས་ལོ་ངོ་བཅུ་བཞི་འདས་པའི་རིང་ཐེངས་དང་པོར་ཀྲུང་གོའི་རྩོམ་པ་པོ་ལ་གནང་བ་རེད་འདུག    གཤམ་དུ་རྩོམ་པ་པོ་ཡན་ལེན་ཁི་མཆོག་གིས་ཁབ་ཁ་རྩོམ་རིག་བྱ་དགའ་ལེན་སྐབས་ཀྱི་གཏམ་བཤད་ཆ་ཚང་བོད་ཡིག་ཏུ་བསྒྱུར་ནས་དྲ་བ་འདིའི་ཀློག་པ་པོ་ཀུན་གྱི་ལྗགས་ཕྱེ་རུ་ཕུལ་ཡོད།ཁ་བྱང་།   དཀོན་མཆོག་དང་འཚོ་བས་བདམས་པའི་མུན་པ་ཚོར་མཁན་གྱི་མི།ལྕམ་དང་སྐུ་ཞབས་རྣམ་པ།   མགྲོན་པོ་དང་བཀུར་བར་འོས་པའི་དཔྱད་པ་པོ་དག་གི་སྙན་དུ།ཟུར་ཞིག་ནས་བལྟས་ན་རྩོམ་པ་པོ་ནི་འགྲོ་བ་མི་དང་མི་ཐམས་ཅད་ཀྱི་དྲན་པ་དང་ཚོར་བ་ཡི་ཆེད་དུ་འཚོ་བཞིན་ཡོད་པས།    དྲན་པ་དང་ཚོར་བ་ཡིས་ངེད་ཅག་རྩོམ་འབྲི་བ་ལ་དགའ་མཁན་ཞིག་ཏུ་བཟོས་པ་རེད། རྒྱུ་མཚན་དེ་ཡི་ཕྱིར་ང་རང་ད་ལྟ་འདི་རུ་འགྲེང་དུས།   ངས་ལོ་ངོ་ལྔ་བཅུ་ལྷག་གི་སྔོན་གྱི་སྤྱི་ལོ1960ནས1962ལོའི་བར་དུ་བྱུང་བའི་མིང་ལ་ལོ་གསུམ་གྱི་རང་བྱུང་ཆགས་འཇིག་ཅེས་འབོད་ཀྱང་དོན་ལ་མི་རང་ཉིད་ཀྱིས་བཟོས་པ་འཛམ་བུའི་སྒང་ལ་གྲགས་པ་དེའི་རྗེས་ཀྱི་ཉིན་ཞིག་གི་ཕྱི་དྲོ་དྲན་གྱི་འདུག   ཉི་མ་ནུབ་ཁ་དང་སྟོན་གྱི་རླུང་བུ།    ཀྲུང་གོའི་དབུས་སུ་ཡོད་པའི་ངའི་ཕ་ཡུལ།    དབུལ་ཞིང་ཕོངས་ལ་ཁེར་ཧྲེང་དུ་གནས་པའི་སྡེ་བ།   ད་དུང་གཡུལ་གྱི་སླད་དུ་སྡེ་མཐའ་བསྐོར་ནས་བསླངས་ཡོད་པའི་རྩིག་པ་ལ་སོགས་དྲན་གྱི་འདུག     སྐབས་དེར་ང་རང་ལོ་ཁ་ཤས་ལས་སོན་མེད་ལ་ཨ་མ་དང་ལྷན་དུ་རྩིག་པ་དེའི་འགྲམ་དུ་གད་སྙིགས་འཕོ་རུ་འགྲོ་སྐབས་ཨ་མས་ངས་ལག་པ་ནས་བཟུང་ཞིང་མཛུབ་མོ་རྩིག་པའི་ངོས་ཀྱི་ས་འདབ་མ་ཡི་གཟུགས་ཅན་དང་ས་སེར་པོ་ཐར་ཐོར་དུ་གནས་པ་གཉིས་བསྟན་ཏེ།   "བྱིས་པ།   ཡིད་ལ་ཟུངས།   ས་འདབ་མའི་གཟུགས་ཅན་འདི་དང་ཡོ་འབོག་གི་ཤུན་པ་གཉིས་མི་ལྟོགས་ནས་ཤི་ལ་ཉེ་དུས་བཟའ་རུང་བ་དང་།    ས་སེར་པོ་དང་སྡོང་པོའི་གཞན་གྱི་ཤུན་པ་གཉིས་མིས་ཟོས་མ་ཐག་ཏུ་ཤི་འགྲོ་བས་གཏན་ནས་ཟ་མི་རུང"ཞེས་སྨྲས་སོང་།དེ་ལྟར་བཤད་རྗེས་ཨ་མ་ཕྱིར་ཁ་ལག་བཟོ་རུ་ཕྱིན་སོང་ཞིང་མོའི་གཟུགས་རིས་ནི་རླུང་ཁྲོད་དུ་ལྡང་བཞིན་པའི་སྡོང་ལོ་སྐམ་པོ་ཞིག་དང་འདྲ།   ང་རང་ས་བཟའ་རུ་རུང་བ་དེ་ཡི་མདུན་དུ་ལངས་ཏེ་ནུབ་ཁ་དང་སྡེ་བ།   ཞིང་ཁ་དང་མཚམས་སྤྲིན་ལ་བལྟས་པ་ཡིན་ཞིང་།    རིམ་གྱིས་ངའི་མིག་ལམ་ཡོད་ཚད་མུན་པ་རས་ཡོལ་འདྲ་བ་ཞིག་གིས་ཡོངས་སུ་བཀབ་སོང་།