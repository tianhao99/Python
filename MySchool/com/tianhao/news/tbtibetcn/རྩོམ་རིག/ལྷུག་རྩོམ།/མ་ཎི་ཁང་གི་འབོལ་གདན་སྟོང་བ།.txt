མ་ཎི་ཁང་གི་འབོལ་གདན་སྟོང་བ།
ནམ་རྒྱུན་ཕ་ཡུལ་ལ་ལོག་ཐེངས་རེའམ། ཕ་ཡུལ་གྱི་མ་ཎི་ཁང་གི་སྒོ་ཁ་བརྒྱུད་ཐེངས་རེ་རེར། སྒྲ་དབྱངས་སྙན་མོ་ཞིག་རྣ་ལམ་དུ་འཁོར་ཡོང་ལ། སྙན་ཞིང་འཇེབས་པའི་སྒྲ་དབྱངས་དེས། མི་སེམས་ལ་བག་ཕེབས་ཀྱི་སྣང་བ་ཞིག་ཀྱང་སྐྲུན་པར་བྱེད། དེ་ནི་གཞན་གང་ཡང་མ་ཡིན་པར། མ་ཎིའི་དྲིལ་བུ་ལས་མཆེད་པའི་དག་སྣང་གི་དབྱངས་སྙན་དེ་རེད།“ རིག་གསར”གྱི་གོད་ཆག་དང་ལྷ་འདྲེ་ གདོན་བགེགས་ཀྱི་བསྟི་གནས་སུ་དམོད་ཅིང་རྒོལ་བའི་ངང་ཚུལ་མཐའ་དག་ལ་བཟོད་བསྲན་བྱས་མྱོང་བའི་མ་ཎི་ཁང་དེ་ལའང་ད་ནི་དཔྱིད་དཔལ་ཙམ་རྒྱས་ཏེ། གང་ལའང་ཡིད་དུ་འོང་བའི་སྣང་བ་ཞིག་གིས་ཁེངས་འདུག གལ་ཏེ་ཁྱོད་ཀྱང་དེའི་ནང་ལ་ཐེངས་ཤིག་ཕེབས་པའི་དབང་དུ་བཏང་ན། ཁྱོད་ཀྱི་མིག་ལམ་དུ་སྐབས་རེར་དད་གདུང་གི་མིག་ཟུང་བཙུམས་ཏེ་ཁ་མུར་མུར་གྱིས་གསོལ་བ་འདེབས་ཤིང་། ལན་རེར་ཕན་ཚུན་གྱི་རྣ་རྩར་ཅི་ཞིག་ཤུབ་བུར་ཟློ་ལ། མཚམས་རེར་གཏམ་གང་ཐོས་རེ་གསར་འགྱུར་གྱི་ཚུལ་དུ་སྒྲོག་ཅིང་བཤད་པའི་ཨ་མ་ལོ་ལོན་སྐོར་ཞིག་མངོན་ཡོང་ལ། ཁོ་ཚོས་མཉམ་གཅིག་ཏུ་མ་ཎིའི་གཟུངས་ཐག་ལ་འཇུས་པའི་ཉམས་སྣང་དེས། ཁྱོད་ལ་ཡིད་འགུལ་ཕྲན་བུ་རེ་ཡང་ཐེབས་སུ་འཇུག་ངེས།
     ངོ་མ་བཤད་ན་ཨ་མ་ལོ་ལོན་རྣམས་མ་ཎི་ཁང་ལ་འདུ་རུབ་རྒྱག་པ་ནི། ཁོ་ཚོའི་ཚེ་མཇུག་གི་འཚོ་བ་རོལ་སྟངས་དམིགས་བསལ་པ་ཞིག་སྟེ། རང་རང་གི་སྐྱེས་པ་རྣམས་རྒོད་པོ་བཞིན་འཕུར་ཤུལ་གྱི་སེམས་པའི་སྟོང་ཆ་སྐོང་ཐབས་ཤིག་གམ། ཕྱི་མའི་རྒྱལ་ཁམས་འགྲིམ་པར་ལམ་ཡིག་གཙང་མ་ཞིག་འཐོབ་པར་རེ་བའི་ངང་ཚུལ་རེད།
     རྒྱུན་པར་ནངས་ཇ་འཐུངས་རྗེས་ཁོ་ཚོས་སྔ་ཕྱི་ལྟར་རང་རང་གི་ཚ་བོ་ཚ་མོ་ལག་འཇུས་ཀྱིས་ཁྲིད་དེ་སྐེད་པ་སྒུར་སྒུར་གྱིས་མ་ཎི་ཁང་ལ་འོངས་ཤིང་། ཁོ་ཚོ་སུ་ཡིན་ཀྱང་ཐོག་མར་མཆོད་བསྟོད་ཀྱི་ངག་དང་བཅས་ལྷ་བསང་འཕུད་ཅིང་། དེ་ནས་དད་པ་རྩེ་གཅིག་གིས་འདུ་ཁང་ལ་ཕྱག་འཚལ། ཕྱག་འཚལ་རྗེས་གཞི་ནས་སྐོར་བར་འགྲོ་བ་ཡིན། བར་སྐབས་དེར་ཁོ་ཚོས་ཕན་ཚུན་ལ་ཁམས་འདྲི་སྟབས་བདེ་རེ་ལས་མི་བྱེད། ཆོ་ག་དེ་རྣམས་ཡོངས་སུ་གྲུབ་རྗེས། ཁོ་ཚོ་གཞི་ནས་བག་ལྷོད་པོའི་ངང་ལོ་ན་རྒན་གཞོན་ལྟར་འབོལ་གདན་ལ་བསྡད་དེ་ལག་མཉམ་ཤུགས་མཉམ་གྱིས་མ་ཎི་འཁོར་ལོ་སྐོར་བར་བྱེད། དེ་ནི་ཁོ་ཚོར་མཚོན་ན་གཏན་ཆགས་ཀྱི་བརྒྱུད་རིམ་ཞིག་ཡིན་ལ། བརྒྱུད་རིམ་དེ་གཏན་ཆགས་ཅན་དུ་གྱུར་ནས་མི་ལོ་ག་ཙམ་ཕྱིན་པ་སུས་ཀྱང་ཁ་ཚོན་གཅོད་དཀའ།
     སྤྱིར་མོ་ཚོའི་གཡས་གཡོན་གྱི་གྲལ་ཐོབ་ལ་བཟང་ངན་ཡག་བཙོག་གི་ཁྱད་པར་མེད་མོད། འོན་ཀྱང་ཁོ་ཚོས་རང་རང་གི་རྒྱབ་ངོས་ལ་ཉི་འོད་ཕོག་སའི་ཕྱོགས་དེ་རུ་འབོལ་གདན་མང་ཙམ་བསྟར་ཡོད་ལ། དེ་ནི་ན་ཚོད་ཀྱི་དགོས་མཁོ་ཞིག་རེད། འབོལ་གདན་གྱི་ཁ་དོག་དང་སྲབ་མཐུག་མི་འདྲ་བ། དབྱིབས་དང་རྣམ་པ་ཡང་མི་འདྲ་སྟེ། དོན་དངོས་སུ་འབོལ་གདན་ནི་ཁོ་ཚོས་སོ་སོའི་ལག་རྩལ་ལྟར་རང་ཁྱིམ་གྱི་རྐང་སྣམ་ཆད་པོའམ། སྟོད་གོས་རལ་བོ་སོགས་བེད་མེད་ཀྱི་གྱོན་ཆས་མང་བོ་ལྷན་དུ་བརྩེགས་ནས་བཟོས་པ་ཞིག་ཡིན་པས། བླ་དཔོན་དང་ཚོགས་མང་ཞིག་འབོལ་གདན་ལྟ་བུའི་གྲ་འགྲིག་པོ་དང་རྩ་ཆེན་པོའང་མིན། ཡིན་ནའང་དེ་རུ་འོད་ལམ་ལམ་གྱི་རེ་བ་དང་སྨོན་འདུན་གྲངས་མེད་ཅིག་འཐིམ་ཡོད་ལ། དྲོད་ལམ་ལམ་གྱི་བྱམས་བརྩེ་དང་འདས་དོན་གྲངས་མེད་ཅིག་ཀྱང་སིམ་ཡོད།
     ཨ་མ་ལོ་ལོན་རྣམས་ཆེས་མགོ་ལུས་འཛོམས་དུས་འབོལ་གདན་སྟོང་བ་གཅིག་ཀྱང་ལུས་མི་སྲིད་ལ། ཁོ་ཚོས་རྩ་དོན་དང་གོ་རིམ་ལྡན་པའི་སྒོ་ནས་བདེ་འབོལ་ལེར་ཁ་ཏོན་དབྱངས་སུ་འགུག་ཅིང་། དེ་རྗེས་རང་རང་གི་ལོབས་ཕྱོགས་ལྟར་བསྔོ་བ་སྨོན་ལམ་ཡང་འདོན་ཞིང་འདེབས་སྲིད་དེ། སོ་སོའི་ཁ་ལྕེ་བདེ་མིན་གྱིས་སྨོན་ལམ་ལ་རྒྱས་བསྡུས་དང་རིང་ཐུང་ཤོར་ནའང་། སུས་ཀྱང་ང་ཁོ་ན་སྐྱིད་ཅིང་བདེ་བར་ཤོག་ཅེས་སྔར་མ་ཞུས་ལ་ཕྱིས་ཀྱང་མི་ཞུ་བར་ངེས་ཏེ། སྨོན་ལམ་འདེབས་པའི་སྐད་ཅིག་མ་དེར། ཁོ་ཚོ་ནི་ལོ་ན་བགྲེས་པའི་དྭངས་གཙང་གི་ལྷ་མོ་རེ་རེ་ཡིན་ལ། ཁོ་ཚོ་ནི་མ་གཞི་ནས་འཁོར་བའི་སྐྱོ་སྡུག་མཐའ་དག་ཁུར་དུ་བཟོད་པའི་མི་ཡུལ་གྱི་ཚེ་སྲོག་དང་ཕྱྭ་གཡང་གི་བདག་མོ་དེ་ལགས་པས་སོ།།
     སྐབས་དེར། ཁོ་ཚོ་མ་ཎི་ཁང་གི་ལྷས་ར་ན་རྩེད་འཇོར་རོལ་བའི་བྱིས་པ་དག་ལ་བལྟས་ནས་ངོ་གདོང་འཛུམ་ཞིང་དགོད་ལ། ད་དུང་རང་རང་གི་ཚ་བོ་ཚ་མོའི་འཇོན་ཐང་སྒྲོག་རེས་བྱེད་ཅིང་། དེ་དང་ལྷན་དུ་རང་རང་གི་བྱིས་དུས་ཀྱི་འཚོ་བའང་གླེང་བར་བྱེད། སྐབས་དེར་ཁོ་ཚོའི་ཐུན་མོང་གི་གླེང་བྱ་ནི་བྱིས་པའི་དུས་ཀྱི“ང་བརྒྱད”ལོའི་ལྟོགས་སྐོམ་དང་། “ རིག་གསར”གྱི་མནར་གཅོད། གོས་མེད་འཁྱག་གྲང་གི་སྡུག་བསྔལ་བཅས་ཡིན་ལ། དེའི་མུར་ངོ་ལ་སྐྱིད་མདོག་ཤར་པའི་བྱིས་པ་ཚོའི་འཚོ་བར་ཡིད་སྨོན་ཤོར་འགྲོ་བ་དེ་རང་རེད།
     ངོ་མ། ཨ་མ་ལོ་ལོན་ཚོ་ཆེས་སྙིང་རྗེ་བའི་དུས་སྐབས་ནི། ཁོ་ཚོས་ཕན་ཚུན་ལ་ཀུ་རེ་རྩེ་བཞིན་གད་མོ་དགོད་པའི་དུས་དང་། གཅེས་གཡེར་སློང་བའི་བྱིས་པ་དག་གི་ངུ་ཁ་ལེན་པའི་དུས་ཡིན་ལ། དེ་ལས་ཀྱང་མི་སེམས་གཡོ་བར་བྱེད་པ་ནི། རྐང་ལག་བཞི་བོར་བརྟེན་ནས་ལྗིད་ཏིག་ཏིག་གིས་ཡར་ལངས་ཤིང་། གཡས་སྐྱོར་གཡོན་འདེགས་ཀྱིས་ཕན་ཚུན་ལ་རོགས་རམ་བྱེད་པའི་རྣམ་པ་དེ་དག་རེད། ཁ་ནང་ན་སོ་རྡོག་མ་གཅིག་ཙམ་ཡང་མེད་ལ། མགོ་ཐོག་ན་སྐྲ་ནག་ཤུལ་ཙམ་ཡང་མེད་པའི་ཁོ་ཚོའི་ངང་ཚུལ་དག་ནི། མ་གཞི་ནས་མི་སེམས་གྱོང་བོ་སྒུལ་བར་བྱེད་པའི་འཇའ་ཤིང་ཞིག་དང་འདྲ་སྟེ། རྒྱང་རིང་ནས་ཁོ་ཚོའི་བྱ་བྱེད་ལ་བལྟས་ནས་ཅུང་ཟད་སྡོད་པའི་ཚེ་ན། ཁོ་ཚོ་ཡང་ལང་ཚོའི་མེ་ཏོག་ལྷུག་པོར་བཞད་པའི་དབྱར་ཁ་རེ་བརྒྱུད་ཅིང་། ལག་ཟུང་དང་ཤེས་རབ། མཉེས་གཤིན་གྱི་སེམས་ཤུགས་ལ་བརྟེན་ནས་དཀའ་སྡུག་གི་ལ་ཐུར་བརྒྱབ་ཅིང་། སྐྱོ་ངལ་གྱི་རི་ཀླུང་བརྒལ་ནས་ཡོང་བའི་ངང་ཚུལ་རེ་རེ་ཡང་ཡ་ཐོད་ཀྱི་སྐྱི་གཉེར་ལས་གསལ་བོར་མཐོང་ཡོང་།
     སྔོ་ལྗང་གི་དབྱར་གཞུང་དང་འཁྱག་གྲང་གི་དགུན་དུས་གང་ཡིན་ཀྱང་། ཨ་མ་ལོ་ལོན་ཚོ་མ་ཎི་ཁང་དུ་ཡོང་བའི་རྒྱུན་ཆད་མ་མྱོང་ལ། ལོ་ན་ཇི་ལྟར་ཇེ་ཆེ་རུ་སོང་ནའང་། ཁོ་ཚོས་རང་རང་གི་ཆོ་ག་དང་རིམ་གྲོ་བརྗེད་མི་སྲིད། ད་དུང་ཁོ་ཚོས་འཆི་བ་ལ་མགོ་རྔ་མེད་པའི་ངང་ཚུལ་གསལ་བོར་རྟོགས་ཡོད་པས། འཆི་བར་དེ་འདྲའི་འཇིགས་སྣང་མི་སྐྱེ་ལ། སུ་ཞིག་གློ་བུར་འདས་པར་ཡང་བྱེད་མི་སྲིད་དེ། འཆི་བདག་གིས་ཁོ་ཚོའི་མཐའ་འཁོར་ནས་མཛེས་སྡུག་གི་ཚེ་སྲོག་མང་དུ་ཁྱེར་མྱོང་བར་མ་ཟད། ཁོ་ཚོས་དེ་རེ་རེ་མ་ཎི་ཡིས་བསྐྱལ་ཅིང་རང་སེམས་སུ་མ་ཎིའི་མི་འཇིགས་པའི་མཁར་རྫོང་རེ་བསྐྲུན་ཡོད་པས་སོ།།
     གལ་ཏེ་ཁོ་ཚོའི་གྲས་ཀྱི་མི་གཅིག་ཇེ་ཉུང་དུ་སོང་ཚེ། ཟད་ཐག་ཆོད་པའི་འབོལ་གདན་ཞིག་སྟོང་བར་ལུས་སྲིད་པས། ཁོ་ཚོས་འབོལ་གདན་དེའི་ལྷིང་འཇགས་བསྲུངས་ཏེ། ཐེངས་རྗེས་མར་འགྲོ་དགོས་པ་ནི་ང་ཡིན་ཀྱང་སྲིད་སྙམ་གྱིན། ཤིན་གསོན་ཐམས་ཅད་ཀྱི་ཆེད་དུ་མ་ཎི་ཞིག་བགྲང་བར་བྱེད་ལ་མ་ཎི་ཞིག་སྐོར་བར་བྱེད། དེའི་སྐབས་ཀྱི་དྲིལ་བུའི་སིང་སྒྲ་ནི་ཀུན་ལས་གསལ་ཞིང་ཀུན་ལས་སྙན་པ། ཀུན་ལས་སྙིང་བོས་ཕྱུག་ཅིང་ཀུན་ལས་ཀྱང་ཡིད་ཆེས་ཀྱིས་ཁེངས་པའི་སྒྲ་དབྱངས་ཤིག་ཏུ་འགྱུར་གྱིན་ཡོད།
     ད་ནངས་ཡང་མ་ཎི་ཁང་གི་ཚི་དྲེག་གིས་ཟིན་པའི་འབོལ་གདན་ཞིག་སྟོང་བར་ལུས་འདུག དེ་ནི་ཨ་མ་ཚོའི་ཚེ་གྲོགས་ཤིག་གཞན་དུ་ཕྱིན་པའི་རྟགས་རེད། བྱིས་པ་ཚོའི་སེམས་ཁོང་གི་ཉི་མ་ཞིག་འབྱུང་བཞིའི་ཁམས་སུ་ནུབ་པའི་རྟགས་རེད། དངོས་ཡོད་ཀྱི་མི་སྣ་ཞིག་ལོ་རྒྱུས་ཀྱི་བརྗོད་གཞིར་གྱུར་པའི་རྟགས་རེད། ཡིན་ནའང་ཨ་མ་ལོ་ལོན་རྣམས་སྔར་བཞིན་མ་ཎིའི་གཟུངས་ཐག་ལ་འཇུས་འདུག སྔར་བཞིན་ཁ་ཏོན་དགེ་སྦྱོར་ལ་བྲེལ་འདུག ང་ཁོ་ཚོའི་བརྟན་བརླིང་གི་ངང་གཤིས་དང་ཡིད་ཆེས་ཀྱི་མིག་མདངས་ལ་ཁེན་ནས་ཡུན་རིང་ལུས་ཤིང་། གློ་བུར་སྐྲ་འདབས་ཁ་བས་ཟིན་པའི་རང་ཉིད་ཀྱི་ཕ་མ་གཉིས་ཡིད་ལ་འཁོར་བྱུང་། ནམ་ཞིག་ཁོང་གཉིས་ལའང་གྲལ་ཐོབ་ཀྱི་འབོལ་གདན་ཞིག་ཡོད་ངེས་ལ། དེའི་རྗེས་ནས་ཡང་བྱང་སེམས་ཀྱིས་འཁྱུད་པའི་འབོལ་གདན་རེ་རེ་སྟོང་བར་ལུས་སྲིད། ད་དུང་ནམ་ཞིག་རང་ཉིད་ཀྱང་གནས་དེ་ན་འབོལ་གདན་ཞིག་ལ་སྐྱེལ་ཀྲུང་གིས་བསྡད་ཡོད་ངེས། དེའི་རྗེས་ནས་འབོལ་གདན་དེ་ཡང་བདག་མེད་དུ་འགྱུར་སྲིད། ཤུལ་མེད་དུ་འགྱུར་སྲིད།
     ཕལ་ཆེར་སྐྱེ་བ་ནི་མགོ་བརྩམས་པ་དང་འདས་པ་ནི་མཇུག་བསྡུས་པ་ལྟར་སྣང་ནའང་། མགོ་བརྩམས་པར་དགའ་འབོད་དང་མཇུག་བསྡུས་པར་ངུ་འབོད་བྱེད་པའི་ཡང་སྙིང་དེ་ཅི་ཞིག་ཡིན་ནམ། རྒྱུན་པར་རྒྱ་སྲང་ན་ཞོགས་དུས་ཀྱི་རྩལ་སྦྱོང་ལ་རེམ་ཞིང་འདུར་རྒྱུག་ལ་བྲེལ་བའི་གྲོང་ཁྱེར་པ་རྒན་རྒོན་དག་མཐོང་ཚེ། ངས་དེའི་མུར་ཕ་ཡུལ་ན་ཚ་ཐབ་དྲོན་མོར་གཉིད་དུ་ཡུར་བའི་ལོ་ལོན་དག་དྲན་ཡོང་ལ། གྲོང་ཁྱེར་ན་བདག་མེད་དུ་འཁྱམ་པའི་རྒན་རྒོན་དག་གིས་མི་ཚོགས་ཀྱི་སྔུན་ལ་ལག་པ་འདར་འདར་དུ་བསྲིངས་དུས། ངས་སླར་ཡང་ཕ་ཡུལ་གྱི་ཡ་ཐོད་སྣུམ་གྱིས་ཟིན་ཅིང་སེམས་ཁོང་དྲོད་ཀྱིས་བཟུང་བའི་ལོ་ལོན་རྣམས་དྲན་པར་འགྱུར། ད་དུང་སྟོན་མཇུག་གི་སྡོང་ལོ་རེ་རེ་ཤག་ཤག་ཏུ་ལྷུང་དུས་ཀྱང་། ངས་ཕ་ཡུལ་གྱི་མ་ཎི་ཁང་ན་འབོལ་གདན་གང་ཞིག་སྟོང་བར་ལུས་ཡོད་དམ་སྙམ།
     སྐབས་སྐབས་རེར་སེམས་ཅན་ཐམས་ཅད་ཅིས་ཀྱང་རྒས་དགོས་པར་དྲན་པས་བསྐོར་དུས། རང་ཉིད་མཐོ་གཞོངས་ནས་སྐྱེས་པར་སྔར་ལས་ཀྱང་ལས་དྲང་འདུག་གི་སྤྲོ་བ་སྐྱེས་ཤིང་། ཚོར་བ་ཞིག་ལ་འཆི་ཁ་མར་བུ་ཆུང་གིས་བཏེགས་པའི་འོ་ཇའི་དྲི་བསུང་སྣོམ་ཐུབ་པར་སྣང་ལ། བུ་མོས་བཟོས་པའི་མལ་གོས་དེའི་མཉེན་འཇམ་ཡང་མྱོང་ཐུབ་པ་འདྲའོ།།
     གང་ལྟར། དེ་རིང་མ་ཎི་ཁང་ན་འབོལ་གདན་ཟད་པོ་ཞིག་སྟོང་བར་ལུས་འདུག འབོལ་གདན་སྟོང་བ་དེ་ད་སོ་མར་རྒན་མོ་ཞིག་སོང་ཤུལ་གྱི་སྟོང་བའི་རྣམ་པ་བཅོས་སླད་མེད་པ་དེ་ཡིན་ཅིང་། དེ་ཉིད་མི་ཚོགས་ཀྱི་སྨོན་ལམ་གྱིས་ཡོངས་སུ་བསྐོར་འདུག མཆོད་སྦྱིན་གྱི་ཚན་ཁས་ཀྱང་ཀུན་ནས་འཚོས་འདུག འབོལ་གདན་དེའི་བདག་མོ་ཡང་ད་ལྟ་ཕལ་ཆེར་བར་དོ་ན་ལྟོགས་ཀྱིན་མེད་ལ། སྐྲག་གིན་ཡང་མེད་ངེས། ལམ་ལམ་འབར་བའི་མར་མེའི་འོད་སྣང་གིས་མོའི་བགྲོད་ལམ་ཡང་གསལ་བོར་ཡོད་ངེས། ལྷང་ལྷང་གྲག་པའི་དྲིལ་བུའི་སྒྲ་དབྱངས་ཀྱིས་མོའི་སེམས་ཁོང་གི་སྐྱོ་སྣང་སེལ་གྱིན་ཡོད་ངེས་ལ། གང་ཞིག་ལ་འགྲོ་བའི་སེམས་ཤུགས་ཀྱང་སྩོལ་གྱིན་ཡོད་ངེས་ཨང་།