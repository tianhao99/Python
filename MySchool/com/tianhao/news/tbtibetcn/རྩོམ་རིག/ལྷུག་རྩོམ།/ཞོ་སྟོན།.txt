ཞོ་སྟོན།
ཞོ་སྟོན་ནི་དུས་རབས་བཅོ་ལྔ་པའི་སྐབས་རྒྱལ་དབང་སྐུ་ཕྲེང་ལྔ་པ་བློ་བཟང་རྒྱ་མཚོས་བོད་ཡོངས་གཅིག་གྱུར་བཟོས་པ་དང་བོད་ཁམས་ལ་དབང་གི་ཁ་ལོ་བསྒྱུར་བའི་སྐབས་གསར་དུ་བཏོད་པ་ཡིན་ཞིང་།   དེ་དུས་བཞུགས་ས་དགའ་ལྡན་ཕོ་བྲང་ཕྱོགས་ལས་རྣམ་པར་རྒྱལ་བའི་གླིང་ཞེས་རྒྱལ་བའི་སྲིད་དོན་གཞུང་ལས་ཁང་དེ་འབྲས་སྤུངས་སུ་གནས་ཡོད་པས་བོད་ཟླ་དྲུག་པའི་གནམ་གང་ཉིན་གྱི་ཞོགས་པར་འབྲས་སྤུངས་སུ་སྟོན་པའི་གོས་སྐུ་ཚེམས་དྲུབ་མ་བཀྲམས་ཏེ་དད་ལྡན་རྣམས་ལ་ཞལ་མཇལ་གྱི་གོ་སྐབས་སྤྲོད་པ་དང་།  གོས་སྐུའི་མདུན་དུ་ཡར་ཀླུང་བཀྲ་ཤིས་ཞོལ་པས་ལྷ་མོའི་དུམ་བུ་འཁྲབ་སྟེ་བཀྲ་ཤིས་མཚོན་པར་བྱེད།   གོས་སྐུ་བསྡུས་རྗེད་དགའ་ལྡན་ཕོ་བྲང་གི་སྡེ་ཡངས་སུ་བོད་ས་གནས་ཁག་ནས་བསྐོངས་པའི་ལྷ་མོ་ཚོགས་པ་ཁག་གིས་ལྷ་མོའི་གཟིགས་ཕུད་འབུལ་བ་དང་།   འབྲས་སྤུངས་དགོན་པས་ཞོ་འབྲས་བཏང་སྟེ་སྣེ་ལེན་བྱེད་ཀྱི་ཡོད་པས་སྐབས་དེ་དུས་ཀྱི་འབྲས་སྤུངས་དགོན་པའི་རྔམ་བརྗིད་དང་དབང་གྲགས་ནི་འགྲན་ཟླ་བྲལ་བ་ཞིག་ཡིན།  བོད་ཟླ7པའི་ཚེས1ནས་ཚེས་4བར་ལྷ་མོ་ཚོགས་པ་ཁག་གིས་ནོར་བུ་གླིང་གར་ལྷ་མོའི་གཞུང་ཁག་ཆ་ཚང་འཁྲབ་གཏོང་བྱེད་པ་དང་།    ཚེས་ལྔ་དྲུག་བདུན་བཅས་ཉིན་གསུམ་གྱི་ནང་ལྷ་སའི་སྐུ་དྲག་ཆེ་ཁག་གི་སྒེར་ཤག་ཏུ་ལྷ་མོ་འཁྲབ་པ་བཅས་བྱས་རྗེས་ཚེས་བརྒྱད་ཉིན་ནས་ཞོ་སྟོན་མཇུག་འགྲིལ་གྱི་ཡོད་པ་རེད།ད་ཆ་ཞོ་སྟོན་ནམ་མཁེལ་ལ་ལས་ཁུངས་ཁག་ལ་གུང་གསེང་ཉིན་གཉིས་ཡོད་པ་དང་གཟའ་འཁོར་གཅིག་ལ་ངལ་གསོ་ཉིན་གཉིས་ཀྱི་ལམ་ལུགས་ལག་བསྟར་བྱས་རྗེས་སྐབས་འགར་གཟའ་སྤེན་པའི་ཉི་མ་ཡང་སྦྲེལ་ནས་འཁེལ་གྱི་ཡོད་པས་ལྷ་ས་བ་རྣམས་ལ་དེ་བས་དུས་ཆེན་དུ་ལྷོད་པོ་དང་།    སྐྱིད་པོ་འཁྲུག་པོ་བཅས་གཏོང་རྒྱུར་ཆ་རྐྱེན་དམིགས་བསལ་ཞིག་བསྐྲུན།བོད་ཟླ་དྲུག་པའི་གནམ་གང་ནས་ཞོ་སྟོན་མགོ་ཚུགས་པ་ཡིན་ནའང་ཉིན་དེ་ལ་མི་རྣམས་ཀྱིས"འབྲས་སྤུངས་ཞོ་སྟོན"ཞེས་བརྗོད་པ་ལས་ཞོ་སྟོན་དངོས་ལ་མི་བརྩི་ཞིང་དེ་ཉིན་གཙོ་བོ་ལོ་གཅིག་དུས་གཅིག་གི་གོས་སྐུའི་ཞལ་མཇལ་ཞུ་བར་འགྲོ་རྒྱུ་དེ་ཡིན།   གོས་སྐུའི་ཞབས་དབང་ཐོབ་ཐུབ་པ་ཞིག་དང་གོས་སྐུའི་འཁྲིས་སུ་ལངས་ཏེ་ཞལ་མཇལ་དང་སྦྲགས་སྙན་ཤལ་འབུལ་ཐུབ་པ་བྱ་རྒྱུ་ནི་ཉིན་དེར་འབྲས་སྤུངས་སུ་སྔ་མོ་ནས་བཞུད་པའི་ནང་དོན་གཙོ་བོ་ཡིན་པས་མི་མང་པོ་ཞིག་ཐོ་རངས་ནས་ལངས་ཏེ་འབྲས་སྤུངས་ཕྱོགས་སུ་འགྲོ་ཡི་ཡོད།  དུས་ཚོད་དེ་ནི"ཆར་ནག་ཆུ་དཀྱིལ"ཞེས་བོད་ན་ཆར་ཆུ་མོད་ཤོས་ཀྱི་སྐབས་ཡིན་པའི་ཁར་ཁོ་བོས་དེ་སྔོན་ཞུས་མྱོང་བ་ལྟར་ཚེས་བཟང་དུས་བཟང་ལ་ཆར་བ་འབབ་རྒྱུ་དེ་ལྷ་སའི་གནམ་གཤིས་ཀྱི་ཁྱད་ཆོས་ཡིན་པས་དེ་ཉིན་ཞོགས་པའང་ཆར་མི་འབབ་པ་ཧ་ལམ་མི་སྲིད།   ཆར་པ་བབས་ཕྱིན་གོས་སྐུ་འགྲེམས་རྒྱུ་ཕྱིར་འགྱངས་བྱ་དགོས་པས་ཞོགས་པ་སྔ་མོ་ནས་ཐོན་མཁན་ཚོར་གོས་སྐུ་འགྲེམས་ཁུལ་དུ་ཐོན་སྐབས་གོས་སྐུ་སྒྲིལ་མར་ལག་པ་འཆང་ཙམ་འཆང་ཙམ་དང་མགོ་བོ་དང་ཞྭ་མོ་གོས་སྒྲིལ་འོག་ཏུ་འཇུག་ཙམ་རེ་བྱེད་རྒྱུ་བྱུང་ནའང་གནམ་ཤིས་ལ་གཤེ་དགོས་ཆགས་ཀྱི་ཡོད།   ཆར་པ་བབས་དང་མ་བབས་ཇི་ལྟར་ནའང་དེ་ཉིན་ཞོགས་པར་དཔལ་ལྡན་འབྲས་སྤུངས་ཀྱི་ཁོར་ཡུག་གི་ནམ་མཁའ་བསང་དུད་ཀྱིས་བསྒྲིབས་པ་དང་གོས་སྐུ་མ་བསྡུས་བར་གྱི་ཆུ་ཚོད་ཁ་ཤས་དེའི་ནང་འབྲས་སྤུངས་ཕྱོགས་སུ་བཞུད་མཁན་ཆུ་རྒྱུན་བཞིན་ཆད་རྒྱུ་མེད་པ་དང་།   གནས་ཆུང་ཤར་ངོས་ཀྱི་དམའ་སའི་རི་ལྡེབས་ནས་གོས་སྐུ་འགྲེམས་ཡུལ་བར་གྱི་དགོས་པའི་ཁོར་ཡུག་ཚང་མ་གྱོན་ཆས་དཀར་དམར་ཁྲ་གསུམ་གྱོན་པའི་མི་ཚོགས་ཀྱིས་ཡོངས་སུ་ཁེངས་པ་དང་གོས་སྐུའི་སྟེང་དུ་ཁ་བཏགས་ཀྱི་ཆར་བབ་པ་སོགས་སྣང་ཚུལ་དེ་དག་ནི་དངོས་གནས་མིག་གིས་མི་བཟོད་པ་ཙམ་དུ་ཟད།   བོད་ཟླ7པའི་ཚེས1ཉིན་ནས་བཟུང་མི་རྣམས་ཀྱིས"ནོར་བུ་གླིང་གའི་ཞོ་སྟོན"ཞེས་འབོད་པ་པ་དང་དེ་ཉིན་ནས་ལྷ་སའི་ཞོ་སྟོན་དངོས་སུ་མགོ་ཚུགས་པ་ཡིན་པས་ལས་ཁུངས་ཁག་གི་གུང་གསེང་ཉིན་གཉིས་པོ་དེའང་ལྷ་ས་གྲོང་ཁྱེར་མི་དམངས་སྲིད་གཞུང་གིས་གཅིག་གྱུར་ཐོག་དེ་ཉིན་ནས་གཏོང་གི་ཡོད།   སྐབས་དེའི་ནོར་བུ་གླིང་ག་ནི་ལྗོན་ཤིང་གཡུ་ལོ་རྣམ་པར་རྒྱས་ལ་གྲིབ་བསིལ་རབ་ཏུ་སྣུམ་པ་དང་སྤང་རྩྭ་ཡོམ་ཡོམ་སྐྱེས་པས་གླིང་ག་ཆ་ཚང་ས་གདན་བཏིངས་པ་ལྟར་སྐྱིད་སྣང་ལྷག་པར་དོད།ཚེས་གཅིག་ཉིན་གྱི་ཞོགས་པ་སྔ་མོ་ནས་མི་རྣམས་འགྲིམ་འགྲུལ་འཁོར་ལོ་སྣ་ཚོགས་ནང་བསྡད་དེ་གུར་དང་།   ཡོལ་བ།   གདན།    ཅོག་ཚེ།   བཟའ་བཅའ་འཐུང་བྱ་སོགས་གྱ་ནོམ་པ་འཁྱེར་ཏེ་ལང་ལོང་ངང་ནོར་བུ་གླིང་གར་གཤར།  མི་མང་ཆེ་བ་ནི་གླིང་ག་ཉིན་གཅིག་གཉིས་ལས་གཏོང་གི་མེད་པ་དང་སྡོད་སའང་གང་རུང་བ་ཞིག་ཏུ་ཡོལ་བ་འཐེན་པ་དང་གདན་བཏིངས་ཏེ་སྡོད་ཀྱི་ཡོད་པ་དང་།   མི་མང་བ་དང་འབྱོར་པ་ཆེ་ལ་རྒྱས་པ་ཁག་གཅིག་གིས་ཉིན་གཅིག་གཉིས་གོང་ནས་གླིང་གའི་ནང་གུར་རྒྱག་པའམ་ཐག་རྒྱ་བཀྲམས་ཏེ་སྡོད་ས་བཟུང་ཐོག་ཉལ་ཆས་དང་ཐབ་ཆས་ཀྱང་འཁྱེར་ནས་ཉིན་ཤས་བསྟུད་མར་གླིང་གའི་ནང་བསྡད་དེ་བཟའ་བཏུང་དང་རྩེད་འཇོར་རོལ་བར་བྱེད།  འོན་ཀྱང་རྟག་བརྟན་མི་འགྱུར་ཕོ་བྲང་མདུན་གྱི་སྤང་རྩྭ་ལེགས་ས་ཁག་ཅིག་དང་སྐལ་བཟང་ཕྲོ་བྲང་གི་ལྕགས་རིའི་ནང་གི་ས་ཆ་ལེགས་པོ་ད་དག་རང་སྐྱོང་ལྗོངས་ཀྱི་འབྲེལ་ཡོད་ཚན་པ་དང་ཡང་ན་འབྱོར་པ་ཆ་བའི་ལས་ཁུངས་དག་གིས་གུར་ཕྱུབ་ནས་ཆེད་མངགས་ཕྱི་ཕྱོགས་ནས་ཡོང་མཁན་སྐུ་མགྲོན་ལ་སྣེ་ལེན་ཞུ་སར་སྤྱོད་ཀྱི་ཡོད་པས་ཁྱེད་རང་སྤྱིར་བཏང་གི་མིའི་སྤྱོད་སྐལ་མ་ཡིན།     དེ་ལྟར་ནའང་ནོར་བུ་གླིང་གི་ནི་རྒྱ་ཆེ་ལ་གང་དུ་བསྡད་ནའང་ཡུལ་གཞན་གྱི་བསྒྲུན་ཐབས་བྲལ་བའི་སྐྱིད་སྣང་ཞིག་སྟེར་ཐུབ་ཀྱི་ཡོད་པས་དེའི་ཐད་ཁྱེད་རང་གང་སྐྱིད་དུ་སྡོད་པ་ལས་བློ་ཕམ་བྱ་དགོས་དོགས་མེད།ལྷ་ས་བས་གླིང་གར་འཁུར་བྱའི་གུར་དང་ཡོལ་བར་དང་དོད་ཧ་ཅང་ཆེན་པ་ཡོད་པ་དང་དེ་དག་ཚང་མ་ནི་ཚོས་གཞི་དང་རི་མོ་མཛེས་པའི་རས་སང་ལ་མཐའ་ཆག་བཏང་སྟེ་བཙམས་པ་ཞེ་ཅིག་ཡིན་གཤིས་ཡོལ་བ་འཐེན་པ་ཙམ་ལས་ཕྱི་གསལ་ནང་གསལ་ཡིན་པས་ཕྱི་ནས་ནང་དུ་སྡོད་མཁན་རྣམས་ཀྱིས་ཅི་བྱེད་མཐོང་ཐུབ་པ་དང་ནང་ནས་ཕྱི་མི་ལ་ལྟད་མོའང་བལྟས་ཆོག    ད་ཆ་སྒོར་སྟོང་ཕྲག་དང་ཐ་ན་ཁྲི་ཁའི་འཕྱིར་གུར་རྒྱག་མཁན་ཇེ་མང་དུ་འགྲོ་བ་དང་གུར་དང་ཡོལ་བའི་རྒྱས་ཞན་དེ་ཡང་རྒྱུ་དབང་གཉིས་ཀྱི་མཚོན་རྟགས་ཤིག་ཏུ་འགྱུར་བཞིན་མཆིས།ཞོ་སྟོན་གྱི་ཁྱད་ཆོས་གཙོ་བོ་ནི་གླིང་གའི་རྒྱབ་མདུན་གྱི་སྡིངས་ཆའི(ཕོ་བྲང་གསར་བའི་ཤར་ངོས་སུ་ཡོད་པར་མདུན་དང་སྐལ་བཟང་པོ་བྲང་གི་ཤར་ངོས་སུ་ཡོད་པར་རྒྱབ་ཟེར)ཐོག་དམངས་ཁྲོད་ལྷ་མོ་བ་ཚོས་ལྷ་མོའི་གཞུང་འཁྲབ་སྟོན་བྱེད་པ་དེ་ཡིན།   དེ་སྔོན་ནོར་བུ་གླིང་གའི་སྡིངས་ཆའི་ཐོག་ལྷ་མོ་འཁྲབ་རྒྱུ་དེ་ལས་སླ་བོ་མ་ཡིན་པར་དེ་ནི་ལྷ་མོ་ཚོགས་པ་ཞིག་གི་ཆུ་ཚད་ལ་ཞིབ་བསྡུར་བྱེད་པའི་ཚད་གཞི་གཞི་ཡིན་པ་དང་།   ལྷ་མོའི་གཞུང་རྒྱུགས་འཕྲོད་རྗེས་གཞི་ནས་ནོར་གླིང་ཕོ་བྲང་གི་སྡིངས་ཆའི་སྟེང་འཁྲབ་ཆོག་པས་ལྷ་མོ་ཚོགས་པ་ཚོས་རེ་བ་དང་བརྩོན་ལེན་བྱ་ཡུལ་གྱི་དམིགས་ཚད་ཆེན་པོ་ཞིག་ཀྱང་ཡིན།   འོན་ཀྱང་ནོར་གླིང་ཕོ་བྲང་གི་སྡིངས་ཆའི་ཐོག་བུད་མེད་བསླེབས་མི་ཆོག་པས་ལོ་རབས་བརྒྱད་ཅུ་པ་ཙམ་བར་ལྷ་མོ་འཁྲབ་མཁན་ཁྲོད་དུ་བུ་མོ་ཧ་ལམ་མེད་པའི་རྒྱུ་མཚན་ཡང་དེར་ཐུག་ཡོད་ཀྱི་རེད་སྙམ།ལོ་རབས་བརྒྱད་ཅུ་པའི་ལོ་མགོ་ཙམ་ནས་ཞོ་སྟོན་སྐབས་ལྗོངས་ཡོངས་ཀྱི་རིག་རྩལ་སྐོང་འཁྲབ་ཀྱི་བྱེད་སྒོ་སྤེལ་གྱི་ཡོད་པ་དང་སྐབས་དེར་ལྗོངས་ཡོངས་ཀྱི་སྐད་གྲགས་ཆེ་བའི་ལྷ་མོ་ཚོགས་པ་དིང་རིའི་གཅུང་རི་བོ་ཆེ་བ་དང་།   རིན་སྤུངས་རྒྱང་མཁར་བ།  ཡར་ཀླུང་བཀྲ་ཤིས་ཞོལ།   སྟོད་ལུང་སྐྱོར་མོ་ལུང་པ།  ལྷ་སའི་ཞོལ་པ།   བོད་ལྗོངས་ལྷ་མོ་ཚོགས་པ་བཅས་དང་།  དེ་བཞིན་འཕྲོངས་རྒྱུས་སྤུན་བདུན་དང་ཡར་འབྲོག་ལུ་གུ་ལྷ་མོ་སོགས་ཐང་སྟོང་རྒྱལ་པོའི་རྒྱུན་འཛིན་པར་རློམ་པའི་དམངས་ཁྲོད་ཀྱི་སྐད་གྲགས་ཆེ་བའི་ལྷ་མོ་ཚོགས་པ་ཚང་མ་ལྷ་སར་མཉམ་འཛིམས་བྱེད་པའི་གོ་སྐབས་ཐོབ་པས་ཞོ་སྟོན་གྱི་ནང་དོན་དེ་བས་ཕུན་སུམ་ཇེ་ཚོགས་སུ་སོང་བ་དང་།   འཁྲུག་ཆ་དེ་བས་དོད་དུ་སོང་ལ་ལྷ་མོ་ཚོགས་པ་དེ་དག་ཕན་ཚུན་སྤེལ་རེས་དང་རང་རང་གི་ཐུན་མོང་མ་ཡིན་པའི་སྒྱུ་རྩལ་ངོམ་པའི་གོ་སྐབས་བྱུང་བར་མ་ཟད།   ལྷག་པར་དུ་དེ་ནི་སྣུམ་ཟད་ཀྱི་མར་མེད་སྣུམ་ཁ་སྣོན་བྱས་པ་བཞིན་ཧ་ཅང་ཉག་ཕྲ་བར་གྱུར་པའི་བོད་ཀྱི་ལྷ་མོའི་འཁྲབ་སྲོལ་རྒྱུན་འཛིན་དང་འཕེལ་རྒྱས་ལ་བག་ཆགས་གཏིང་ཟབ་འཇོག་ཐུབ་པ་བྱུང་ཡོད།