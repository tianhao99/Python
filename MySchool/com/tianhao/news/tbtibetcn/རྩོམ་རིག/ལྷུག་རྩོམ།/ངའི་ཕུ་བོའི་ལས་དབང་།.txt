ངའི་ཕུ་བོའི་ལས་དབང་།
ང་རང་དྲིན་ཆེན་ཕ་མའི་དྲོད་ཁོལ་གྱིས་གཉོར་སྐྱོང་འོག་ནས་གཉོམ་ལག་རྒྱས་ཏེ། གནམ་རྒན་མས་གནང་བ་བཞིན་རིག་གནས་སློབ་པའི་སྐལ་བ་ཡག་པོ་ཞིག་ཐོབ་པས།   ལོ་གཅིག་གི་དུས་ཚོད་མང་ཆེ་ཤོས་ཕ་ཡུལ་དང་ཁ་ཐག་རིང་བའི་སློབ་གྲྭ་རུ་བྱམས་ལྡན་དགེ་རྒན་གྱི་ལྷག་བསམ་ཉིན་བྱེད་འོག་ནས་ཤེས་རིག་གི་འདབ་ལོ་ཕྱོགས་མེད་རྐྱོང་བཞིན་མ་འོངས་བའི་མདུན་ལམ་འཚོལ་བཞིན་མཆིས།། ཡིན་ནའང་ལས་དབང་གི་ལྡོག་ཐབས་བྲལ་བ་ནི་ངའི་ཕུ་བོ་དེ་ཡིན། ཁོས་མི་ཚེ་ཡི་སྐྱིད་དགའ་ལོངས་སུ་སྤྱོད་མ་ཐུབ་པར་ང་ཚོ་དང་ཁ་བྲལ། ཕུ་བོ་ལགས།   ངས་ཁྱེད་རང་དྲན།
      ངས་ནམ་རྒྱུན་ཕྱིར་དྲན་སེམས་ཀྱི་ཡོལ་བ་ཕྱེ་ཐེངས་རེར།   དང་དང་ཕུ་བོས་མཉམ་དུ་རྩྭ་ཐང་གི་གཞི་རུ་གཡང་དཀར་ལུག་དང་ཆབས་ཅིག་དགའ་སྡུག་རེས་མོས་ཀྱི་ཉིན་མོ་འདས་ཤིང་། སློབ་གྲྭ་གྲོལ་བའི་སྐབས་དེར་ཕ་མ་གཉིས་དང་མཉམ་ཏུ་ཕྱུགས་ཟོག་རྣམས་ཚང་རྩིས་བླངས་ནས་ཁྱིམ་དུ་འཛུལ་ཐེངས་རེ་རཕུ་བོའི་མིག་ནས་མཆུ་མ་འདོན་ཞོར་དུ།   ང་སློབ་གྲྭ་གཏོང་རོགས་ཞེས་པའི་སྐད་ཆ་འདི་དག་ངའི་རྣ་ལམ་དུ་ཐེངས་འགའ་ལས་མི་ཚད་པ་མ་ཟད།   ད་དུང་ཕུ་བོས་ཨ་པ་ཕའི་ལག་པར་འཇུས་ཏེ་ངུ་ཞོར་དུ་བཤད་པའི་སྐད་ཆ་དེ་ཐེངས་གཅིག་ཙམ་ག་ལ་ཡིན། ཡིན་ཡང་ཨ་ཕས་བུ་ཁྱོད་ཀྱང་སློབ་གྲྭར་བཏང་ན། ངེད་ཕ་མ་གཉིས་ཀྱིས་དཔེ་རིན་ཇི་ལྟར་སྤྲོད། ཁྱོད་ཀྱིས་མི་ཤེས་སམ་ངེད་ཚང་གི་འཚོ་བའི་ཆ་རྐྱེན་གཞན་དང་བསྡུར་ན་ཧ་ཅང་ཞན། ཡང་ཅིག་བཤད་ན་ཕ་མ་གཉིས་ཀྱིས་ཁྱོད་སློབ་གྲྭ་བཏང་རུང་ཡང་སྟབས་མ་ལེགས་པར་གྲོགས་ངན་དང་འཕྲད་ནས་མ་རབས་པའི་བྱ་སྤྱོད་དག་འབྱུང་ན།   ཕ་མ་གཉིས་ཀྱི་ཆག་སྒོ་མ་རེད་དམ།   ནུ་མོ་སློབ་གྲྭར་སོང་ན་མ་རབས་ཀྱི་བྱ་སྤྱོད་དག་ལ་མི་འཇུག་པར་འབད་བརྩོན་གྱི་སློབ་སློབ་སྦྱོང་བྱེད་ངེས་ཡིན། ཞེས་སྒྱུ་འཕྲུལ་མཁན་གྱིས་མགོ་སྐོར་བ་བཞིན་ཕུ་བོའི་མགོ་གཡོག་ཐབས་བྱས་པའི་སྐད་ཆ་དེ་དག་ངའི་རྣ་ལམ་དུ་ཁ་སང་བཤད་པའི་སྐད་ཆ་གསོན་པོ་ཞིག་དང་འདྲ།
      ལྡོག་ཐབས་བྲལ་བའི་ལས་དབང་གིས་ཕུ་བོའི་མ་འོངས་མདུན་ལམ་ནམ་ཡིན་ཡང་མདོན་འགྱུར་བྱེད་མ་ཐུབ། འོན་ཀྱང་དྲོད་ཁོལ་གྱི་སེམས་པ་དང་ཤ་ཚ་བའི་ཚིག་དེ་དག་ངའི་སེམས་ལ་དྲན་ཐེངས་རེར་མིག་ནས་མཆི་མ་དབང་མེད་དུ་བཞུར་བྱུང་།
     ད་དུང་ངའི་སློབ་སྦྱོང་གི་ཕྱོགས་ལ་མཁོ་ཆས་ཇི་འདྲ་དགོས་ཀྱང་ངེད་མ་བུ་གསུམ་གྱིས་འདོན་སྤྲོད་བྱེད་ངེས་ཡིན།   ཞེས་དྲོད་ལམ་ལམ་གྱིས་སྐུལ་ལྕག་དེས་ཕུ་ནུའི་བར་གྱི་བརྩེ་འདང་ཇེ་ཟབ་དུ་བཏང་མྱོང་།།
      ད་ལྟང་རང་སློབ་འབྲིང་འགྲིམས་ཏེ་མི་འགྱངས་བར་མཐར་ཕྱིན་པའི་སློབ་མ་ཞིག་ཡིན་ལ། ལོ་ཟླའི་ཕྲེང་རྡོག་རིམ་གྱིས་འདས་ན་ད་ལོའི་དབྱར་གནང་སྐབས་སླེབས་བྱུང་ལ། ངས་ཀྱང་འཛོམས་ཚོད་ཀྱིས་ཕ་ཡུལ་གྱི་གཉེན་ཉེ་རྣམས་ལ་ཀ་ར་དང་སིལ་ཏོག་སོགས་ཉོས་ཏེ་ཕ་ཡུལ་དུ་ལོག་པ་ན། ཕུ་བོ་མི་ཡུལ་དང་ཁ་བྲལ་ནས་ཉིན་འགའ་འགོར་སོང་ལ། ངའི་སློབ་སྦྱོང་ལ་བར་ཆད་བཟོ་རྒྱུ་རེད་བསམ་ནས་ཕ་མ་ཟུང་གིས་གནས་ཚུལ་དེ་བདག་ལ་གསང་བ་རེད།   ཡིན་ནའང་ཚ་བསུར་གྱི་དུས་པ་དང་མི་ཚིགས་ཀྱི་འདུ་ལོང་གིས་ཕུ་བོ་མི་ཡུལ་དང་གཏན་དུ་ཁ་བྲལ་བ་ཤེས།
     ལས་དབང་ནི་ཇི་འདྲའི་སྙིང་རྗེ་མེད་པ་ཞིག་རེད་ཨང་མི་ཚེ་ཇི་འདྲའི་རང་དབང་མེད་པ་ཞིག་རེད། ཕོ་བོ་ལགས། དེ་རིང་ནུ་མོ་ངས་ཡིག་དྲུག་གི་སྨོན་ལམ་རེ་བཏོན་ནས་ཕུ་བོའི་རྣམ་ཤེས་ཕྲ་མོ་བདེ་འགྲོ་མཐོ་རིས་ཤིག་ཏུ་སྐྱེ་བར་གསོལ་བ་འདེབས་བཞིན་ཡོད།