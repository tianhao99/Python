ཉི་མ་དང་བར་ཐག་མི་འདུག
ཆར་བ་ཟམ་ཟིམ་ཞིག་གིས་ས་གཞིའི་ངོ་གདོང་བཀྲུས་ཤུལ་ན།ལྗང་ནེམ་ནེམ་གྱི་ལྕང་མོ་མ་ལུས་དལ་བ་དལ་བུར་གཡོ།
མེ་ཏོག་གི་འདབ་མ་དེའང་སེམས་ཀྱི་དགའ་སྤྲོ་མ་ཤོང་བའི་ཁྱེའུ་ཞིག་དང་ཇི་འདྲའི་མཚུངས་ཨང་།སྐྱ་རེངས་སྔོན་གྱི་མཚམས་སྤྲིན་དག་ནི།ཁ་དོག་སྣ་ཚོགས་ཀྱིས་བརྒྱན་ནས་ག་ལེར་རྒྱང་དུ་ཡལ་ལ།གནམ་མཐའ་ནས་བསྲིངས་པའི་སྤྲིན་དཀར་ལེབ་མོ་དེའང་།ངའི་ལག་ན་འཁྱིལ་བའི་ཁ་བཏགས་ལས་ཀྱང་དཀར་ཞིང་གཙང།
ཉི་འཆར་གྱི་མཛེས་སྡུག་དང་བཀྲགས་མདངས་ལ་སྒུག་དུས།ཕྱེ་ལེབ་ག་ཚོད་ཅིག་ཤི་བའི་རྗེས་སུ་ཡང་བསྐྱར་ཕྱེ་ལེབ་ཀྱི་སྐྱེ་བ་བླངས་ནས་ཡོད་ལ།རེ་སྒུག་དང་སྨོན་པ་བསྣམས་པའི་བྱེའུ་ཆུང་འཇོལ་མོས་ཀྱང་།མེ་ཚེ་འདིར་ཞེན་ཆགས་དང་ཕྱིར་མིག་ཅི་འདྲ་ཞིག་བཞག་ནས་སོང་ཡོད་ཨང་།
དེ་དག་དྲན་དྲགས་པའི་ཡིན་ནམ།ཡང་ན་སྒུག་ཡུན་རིང་དྲགས་སོང་།ཡང་ན་ཉི་འོད་འཚེར་དྲགས་སོང་།རྨི་ལམ་ལྟ་བུའི་སྐད་ཅིག་མ་དེར་སྨྲ་སྒོ་ཡོངས་སུ་ཁེགས་སོང་།ཉི་འོད་དེར་ཕྱོགས་རིས་མེད་ཚུལ་བསམ་ན།ཉི་འོད་དེར་དྲོད་འཁོལ་འཛོམས་ཚུལ་དྲན་ན། ད་དུང་རླུང་འཚུབ་ཀྱི་ཁ་གཏད་ན། ཉི་འཛིན་གྱི་སོ་བར་ནས།ཉི་མའི་དཀྱིལ་འཁོར་དེ་ལ།ལེགས་ཉེས་ཀྱི་བདེ་སྡུག་འདྲི་མཁན་ཨེ་ཡོད་བསམ་དུས།
ཉི་འོད་ལ་དགའ་བའི་གླུ་དབྱངས་དེ་ཉི་མ་ཁོ་ནར་ཕུལ་འདོད་ཅིང་།མུ་ཏིག་ལྟ་བུའི་མིག་ཆུའི་ཕྲེང་རྡོག་ལ་འཁྲེན་ནས།ཉི་མའི་གདོང་ལ་ཤུགས་ཀྱིས་ཟགས་སོང་།
སྐད་ཅིག་མ་དེར། ཡལ་བ་མེད་པའི་ཉི་མའི་བཀྲག་མདངས་དེས་ཀྱང་།འགྱུར་བ་མེད་པའི་ཉི་མའི་དྲོད་འཁོལ་དེས་ཀྱང་།དྲི་མ་མེད་པའི་ཉི་མའི་དཀྱིལ་འཁོར་དེས་ཀྱང་།རེ་ཞིག་རྟ་བདུན་པོར་དལ་གྱིས་བཞུད་པར་སྐུལ་སོང་ལ།དམར་མདངས་ལྷག་ཏུ་རྒྱས་ནས་འཛུམ་ཙམ་བྱས་པ་དེ་ནི།ཉི་འཆར་ལ་སྒུག་པར་བསྔགས་བརྗོད་གནང་བ་དང་མཚུངས་ལ།
འོད་ཟེར་མིག་དབང་འཕྲོག་པ་དེ་ཡིས།སྐྱིད་ཉལ་ཁོ་ན་བྱེད་པའི་རྨི་ལམ་དེ་ད་ནི་སད་རན་པའི་ཁ་ཏ་གནང་བ་དང་འདྲ།ཐ་ན་ཉི་འཆར་ལ་འཁྲེང་བའི་རེ་སྒུག་ལྕེ་མོ་དེ་དག་ཀྱང་།ཉི་འོད་མིན་ནམ་ཞེས་ཀུ་རེ་རྩེ་བ་དང་ཡང་འདྲ།
སྐྱེ་དགུ་ལ་དང་བ་འདྲེན་པའི་སླད་དུ།ཉི་མའི་འོད་སྣང་དེར་སྐད་ཅིག་ལའང་སོས་དལ་བྱེད་ཁོམ་མེད་དེ།མེ་ཏོག་འབུས་པའི་ཟེའུ་འབྲུ་རེ་རེ་ས་བོན་སྐྱེས་སའི་མྱུ་གུ་རེ་རེ།ད་དུང་ཆར་ཞོད་ཆེན་པོའི་འདམ་མྱུག་ཁྲོད་ན།ཚེ་སྲོག་ལ་འཇུས་པའི་གྲོག་མ་རྐེད་ཆད་དེའི་སླད་དུལམ་ལ་ཆས་དགོས་བྱུང་སོང་ཡང་།ཉི་འོད་སེམས་ལ་ཟུགས་པས་བར་ཐག་མི་འདུག
གནམ་ས་ཁ་ཐག་རིང་ནའང་། ཉིན་མཚན་སོ་སོར་སྣང་ནའང་།འཕེལ་འགྲིབ་དལ་བའི་ཉི་ཟེར་གྱི་ཉག་མ་རེ་རེ།ངའི་བ་སྤུ་རེ་རེ་ཡི་གསེབ་ཏུ་ཟུག་སོང་།                                                 རྩོམ་སྒྲིག་པ། རིན་ཆེན།                                                 དྲ་ཞུ་བ། བན་ཏེ་མཚོ།