རྒན་རྒྱ་གྲོལ་ལགས་ཀྱི་རྩོམ་ཐུང་ཁག་གཉིས།
སྙན་ངག་དང་འབྲེལ་བའི་བསམ་ཚུལ་རེ་གཉིས།
             སྙན་ངག་ལ་དགའ་བ་ནི་ང་རང་དབྱངས་ཅན་མ་ལ་དགའ་བའི་རྐྱེན་གྱིས་རེད།དབྱངས་ཅན་མས་ང་ལ་འཇིག་རྟེན་གྱི་རིན་པོ་ཆེ་འདི་གནང་དང་གནང་བཞིན་ཡོད།དབྱངས་ཅན་མ་ནི་ངའི་ཤེས་རབ་ཡིན་ལ་ངའི་ཤེས་རབ་ཀྱི་རོལ་དབྱངས་ཀྱང་ཡིན།
             ངས་སྙན་ངག་ནི་མིའི་རིགས་ཀྱི་ཤེས་རབ་ཀྱི་རོལ་རྩེད་དང་འཆར་ཡན་གྱི་རྨི་ལམ་ཡིན་པས་རང་གི་བློ་གྲོས་ཀྱི་རྩལ་ལས་མ་ཐོན་ན་དེ་ནི་མི་རང་གི་ཤེས་རབ་ཁྱད་གསོད་བྱས་པ་ཞིག་ཡིན་པར་འདོད།ང་གཞན་གྱིས་ཤེས་རབ་ཁྱི་རྩལ་ལས་བྱུང་བའི་ནོར་བུ་ལ་དགའ་མོད་རང་གིས་ནོར་བུ་འདི་གསར་དུ་བསྐྲུན་དུས་ངེས་པར་རང་གི་བློ་གྲོས་ལ་གཅེས་སུ་འཛིན་པ་ལས་གཞན་གྱི་གཏོད་པའི་ལམ་དེ་ལས་བག་ཡངས་ཀྱིས་འགྲོ་མི་འདོད།ཅིའི་ཕྱིར་རང་གི་བློ་གྲོས་ལ་དམིགས་སུ་མི་འཛིན་པ་ཡིན་ནམ།སྙན་ངག་པ་དག་གིས་ཅིའི་ཕྱིར་རང་གི་བློ་གྲོས་ལ་མཐོང་ཆུང་བྱེད་པ་ཡིན་ནམ།
             ངའི་སྙན་ངག་འབྲི་དུས་མེ་ལོང་མས་ང་ལ་ཕན་མི་ཉུང་བ་བཏགས་ཡོད་ལ་ཕྱི་གླིང་བའི་གཞུང་ལུགས་ཀྱིས་ང་ལ་ཕན་ངེས་ཅན་ཞིག་བཏགས་ཡོད།ཡིན་ནའང་གཞུང་ལུགས་ཀྱི་རྒྱུན་ཤེས་དེ་ངེས་པར་མཁོ་མོད།གཞུང་ལུགས་ལས་སྙན་ངག་འབྲི་བ་ནི་སྙན་ངག་པ་གླེན་པ་ཞིག་ལས་མ་འདས།ཡིན་ནའང་།ང་ནི་བོད་ཀྱི་རིག་གནས་འཛིན་སྐྱོང་བྱེད་མཁན་ཞིག་ཡིན་པའི་ཆ་ནས་གཞུང་ལུགས་ཀྱང་བློས་གཏན་ནས་གཏོང་མ་ཐུབ།ངའི་གཞུང་ལུགས་ལས་མེ་ལོང་མ་ཡོད་ལ་དེང་རབས་གཞུང་ལུགས་ཀྱང་ཡོད།དེ་བས་ལ་ལས་ང་རང་དེང་རབས་པར་བཤད་བཞིན་ཡོད་ལ་ལ་ལས་ང་རང་སྲོལ་རྒྱུན་པར་བཤད་ཀྱིན་ཡོད།ཡིན་ནའང་ང་དེང་རབས་པ་ཡིན་ལ་སྲོལ་རྒྱུན་པའང་ཡིན།ཡང་ན་དེང་རབས་པ་མིན་ལ་སྲོལ་རྒྱུན་པའང་མིན།ངའི་གཞུང་ལུགས་ནི་གངས་རིའི་རིང་ལུགས་ཡིན།
             གངས་རིའི་རིང་ལུགས་ཞེས་པ་ཅི་ཡིན་ནམ།ལ་ལས་འདི་ནི་རྙིང་བའི་གཞུང་ལུགས་སྟེ་མེ་ལོང་མ་ཤི་འཐམ་བྱེད་པ་དེ་ཡིན་ནམ་ཟེར།ལ་ལས་གངས་རིའི་རིང་ལུགས་ཞེས་པ་ཅི་ཡིན་ནམ་ཟེར།ངོ་མས་ཁག་མི་འདུགངའི་གཞུང་ལུགས་ཀློག་པ་བོའི་སྤྱན་ལམ་དུ་མ་དྲངས་པའི་སྔ་རོལ་ཏུ་ལ་ལས་མིག་ཅེར་ཞིང་ལ་ལས་ཁ་གདངས་ངེས་པ་ནི་རྒྱུན་ལྡན་ཞིག་ཡིན་ངེས།གངས་རིའི་རིང་ལུགས་ཀྱི་གཞུང་ལུགས་ནི་གངས་རིའི་རིང་ལུགས་ཀྱི་ལག་ལེན་ལ་བརྟེན་ནས་བྱུང་བ་ཞིག་ཡིན་པས་ངས་རང་གི་བློ་གྲོས་ལ་དེ་ལྟར་དང་དོད་བྱེད་པའི་རྒྱུ་མཚན་ཡང་དེ་ཡིན།དེ་བས་ངས་མེ་ལོང་མར་ཤི་འཐམ་མི་བྱེད་ལ་དེང་རབས་ཀྱི་མི་རིགས་གཞན་པའི་གཞུང་ལུགས་ལའང་ཤི་འཐམ་མི་བྱེད།
             ད་ལྟའི་སྤྱི་ཚོགས་འདིར་སྙན་ངག་པ་བྱེད་པ་སླ་མོད་བོད་མི་རིགས་ཀྱི་སྙན་ངག་པ་ཞིག་བྱེད་པ་ཤིན་ཏུ་དཀའ།བོད་མི་རིགས་ཀྱི་སྙན་ངག་པ་ནི་སྙན་ངག་ཐ་ཐོར་རེ་འབྲི་བ་དེ་མ་ཡིན་པར་བོད་མི་རིགས་ཀྱི་དུས་རབས་ཀྱི་སྤོབས་པ་དང་མི་རིགས་ཀྱི་སྤོབས་པ།ཤེས་རིག་ཀྱི་སྤོབས་པ་བཅས་ངེས་པར་འཛོམས་དགོས་པ་ཞིག་ཡིན།ད་ལྟ་མི་རིགས་ཀྱི་སྤོབས་པ་མེད་ལ་དུས་རབས་ཀྱི་སྤོབས་པའང་མེད་ཤེས་རིག་ཀྱི་སྤོབས་པ་དེ་བས་ཀྱང་མེད་པའི་སྙན་ངག་པ་སྐོར་ཞིག་བྱུང་བཞིན་ཡོད་ལ།སྙན་ངག་དེ་མི་རེ་གཉིས་ཤིག་གིས་སྒེར་བཟུང་བྱེད་འདོད་པའི་ཁྲེལ་མེད་ཀྱི་ལྟ་བའང་འབྱུང་བཞིན་ཡོད།
             སྙན་ངག་ནི་མི་རིགས་ཀྱི་བསམ་པའི་དུང་སེམས་ཤིག་དང་སྤོབས་པ་ཞིགལྷག་པར་ཤེས་རབ་ཀྱི་གླུ་དབྱངས་ཤིག་རེད།དེ་ནི་སུ་ཞིག་གིས་ཀྱང་སྒེར་བཟུང་བྱེད་འདོད་པ་ནི་སྟོང་བསམ་ཁོ་ན་ཡིན།ལ་ལས་མེ་ཏོག་ཅིག་བསྟན་ནས་མེ་ཏོག་ཚང་མ་འདི་འདྲ་ཡིན་དགོས་ཞེས་པའི་གཞན་མགོ་གཡོག་པའི་རིགས་པ་དེ་དག་ཀྱང་སྙན་ངག་གི་ཁྱད་ཆོས་མི་ཟེར་བ་ཁ་ཚོན་ཆོད།དེ་དག་གིས་ཁྱི་ཁ་ཚུམས་ན་བཟང་མོད་མ་ཤེས་ཤེས་ཁུལ་གྱིས་ཁ་ཕོ་སྒྲོག་པ་ནི་བོད་ཀྱི་ན་གཞོན་དག་གིས་ཁྱད་ཆོས་སུ་གྲུབ་པ་འདྲ།
             ཁོ་བོས་ལྷག་པར་མི་འདོད་པ་ནི་སྙན་ངག་གི་གསང་བ་མི་ཤེས་པར་གཞུང་ལུགས་ཀྱི་རྒྱ་མར་འཇལ་བཞིན་པའི་རྩོམ་སྒྲིག་པ་དང་དཔྱད་བརྗོད་པ་དེ་དག་ཡིན་ལ་དེ་དག་གིས་སྙན་ངག་གི་ཁྱད་ཆོས་ལ་བཙན་གནོད་བྱེད་ཀྱིན་ཡོད།ཁོ་བོས་བསམ་པར་སྙན་ངག་ལ་དཔྱད་བརྗོད་མཁོ་མོད་དཔྱད་བརྗོད་ཡིན་ན་སྙན་ངག་ལ་མཁོ་བའི་ངེས་པ་གཏན་ནས་མེད།དེ་ནི་དཔྱད་བརྗོད་ཀྱི་སྙན་ངག་གི་རྗེས་ཆོད་དཀའ་བའི་རྒྱུ་མཚན་གྱིས་ཡིན།རྗེས་མི་ཆོད་པའི་དཔྱད་བརྗོད་དེས་སྙན་ངག་ལ་གཏན་ནས་མཛུབ་སྟོན་བྱེད་མི་ཐུབ་ལ་ལྷག་པར་སྙན་ངག་པའི་སེམས་ཁོང་ལ་འཛུལ་མི་ཐུབ་ཅིང་སྙན་ངག་གི་གསེབ་ཏུ་འཛུལ་མི་ཐུབ་པའི་དཔྱད་བརྗོད་པ་ཞིག་གིས་སྙན་ངག་དང་སྙན་ངག་པའི་གསང་བ་གཏན་ནས་བསློག་མི་ཐུབ་པས་དེས་སྙན་ངག་ལ་ཁ་ཕྱོགས་དེ་བས་ཀྱང་སྟོན་མི་ཐུབ་པས་སོ།།རྒྱུ་མཚན་དེ་སྙན་ངག་ལ་བཟོ་བཅོས་བྱས་པ་ལ་མང་བོ་ཞིག་གིས་མི་འདོད་པའི་རྣམ་འགྱུར་སྟོན་པ་ནི་དཔེ་མཚོན་གསལ་བོ་ཞིག་རེད་དོ།།
             ཡིན་ནའང་།ངས་གཞུང་ལུགས་དང་ལག་ལེན་གཉིས་ཀ་འདེམས་པ་ཡིན་ཏེ་གཞུང་ལུགས་འདེམས་དོན་ནི་ད་ལྟའི་ལག་ལེན་གྱིས་བློ་གསར་བ་རྣམས་ཁ་ཕྱོགས་ཤིག་སྟོན་ཐུབ་པ་དེ་ཡིན་པ་ལས་སྙན་ངག་འབྲི་མཁན་དག་གིས་ངེས་པར་གཞུང་ལུགས་ལ་བསྟུན་ཞེས་པ་ནི་དེ་བས་ཀྱང་མིན་ནོ།།ངེས་པ་དོན་གྱིས་སྙན་ངག་པ་ཞིག་ཡིན་ན་གཞུང་ལུགས་ཀྱི་གེགས་རྒྱར་གཏན་ནས་ཚུད་མི་རུང་ལ་བློ་གསལ་བ་ཞིག་ཡིན་ན་གཞུང་ལུགས་ནི་ཁྱོད་ལ་ཁ་ཕྱོགས་སྟོན་བྱེད་ཅིག་དང་སྦྱོང་བརྡར་བྱ་ས་ཞིག་རེད།
             ངས་སྙན་ངག་འབྲི་དུས་ད་ལྟ་རང་གི་བསམ་པ་དང་བསྟུན་པ་ལས་གཞུང་ལུགས་དང་ཅི་ཡང་བསྟུན་གྱིན་མེད།ངའི་སྙན་ངག་ནི་བྱམས་དུང་གི་འཇིག་རྟེན་ཞིག་ཏུ་རེ་བ་ལས་དུད་སྨུག་འཐིབས་པའི་རྨི་ལམ་ཞིག་ཏུ་ནམ་ཡང་བསམ་བཞིན་མེད།སྔོན་གྱི་སྙན་ངག་ཕྱི་རོལ་གྱི་ཡུལ་ལྗོངས་ཀྱི་སྙན་ངག་ཡིན་ན་ད་ལྟའི་སྙན་ངག་ནང་བསམ་པའི་ཡུལ་ལྗོངས་ཡིན།ངའི་ཡུལ་ལྗོངས་འདི་ནས་ལེན་བཞིན་པའི་གླུ་དབྱངས་ནི་བོད་ཀྱི་བརྩེ་བ་ཡིན་པ་ལས་ཕྱི་གླིང་བའི་རོལ་མོ་མིན།ངས་ད་དུང་མ་ནུས་པ་མ་གཏོགས་འོ་མ་བཞུར་བཞིན་པའི་ཨ་མའི་སེམས་པའི་མེ་ཏོག་གི་དགའ་ཚལ་ཞིག་བསྐྲུན་ནས་དེ་དབྱངས་ཀྱི་བརྩེ་བར་བསྒྱུར་ནས་ཀློག་པ་བོར་རྨི་ལམ་གྱི་སྙན་ངག་ཅིག་བསྐྲུན་འདོད་པ་དེ་ཡིན།
             གཞུང་ལུགས་མེད་པའི་སྙན་ངག་ཅིག་ཡིན་ན་དེ་ལ་གཞུང་ལུགས་ལ་བརྟེན་ནས་རྒྱ་མར་འཇལ་ཐབས་མེད་པས་དེ་ནི་སྙན་ངག་མིན་པ་ལས་དེ་བདེན་པའི་རང་བཞིན་གྱི་བྱམས་དུང་གི་ཉི་མ་དེ་བཀག་སྡོམ་གྱི་གཟེབ་ཏུ་འཛིན་པ་ཆོས་ཉིད་ཡིན།ཡིན་ནའང་སྙན་ངག་པ་ཞིག་ལ་མཚོན་ན་ཁོའི་བརྩམས་ཆོས་གཞུང་ལུགས་པ་དེ་དག་གིས་ཁས་ལེན་མིན་དེ་གནད་ཤིན་ཏུ་ཆུང་ལ་གལ་ཆེ་བ་ནི་ཀློག་པ་བོའི་བསམ་པའི་འཇིག་རྟེན་ཏུ་མེ་ཏོག་གི་ཞིང་ཁམས་ཤིག་བསྐྲུན་ཐུབ་མིན་དེ་ཡིན།ལྷག་པར་བོད་མི་རིགས་ཀྱི་བརྩེ་བ་དང་བྱམས་དུངས་དེ་དག་འོ་མ་བཞིན་རང་གི་ཡིད་ཀྱི་མེ་ཏོག་གི་རྨི་ལམ་དུ་དྲངས་ནས་ཀློག་པ་བོར་རྨི་ལམ་བདེ་བ་མྱོང་དུ་འཇུག་ཐུབ་མིན་དེ་ཡིན་པ་ལས་ད་ལྟའི་བོད་ཀྱི་དཔྱད་བརྗོད་པ་དག་གིས་བསྟོད་པའི་ཝུ་ཆང་གི་དགའ་སྟོན་འགྱེད་པ་དེ་མིན།
             ངའི་རང་གི་སྙན་ངག་འབྲི་དུས་འབྲི་སྟངས་མང་བོ་ཞིག་ལ་བསམ་གཞིག་བྱས་མྱོང་མོད་ད་ལྟ་འོ་མའི་རྨི་ལམ་དེ་དབྱངས་ཀྱི་མེ་ཏོག་ཏུ་བཞུར་དུ་འཇུག་ཐུབ་མིན་ལ་བསམ་པ་ལས་སྙན་ངག་ལ་བཀག་སྡོམ་དང་སྙན་ངག་དམར་གསོད་བྱེད་པའི་ལས་དེར་འཇུག་གིན་མེད་པས་སྙན་ངག་ཁོ་ན་ངའི་སྙན་ངག་ཡིན་ལ་དབྱངས་ཅན་མ་ཁོ་ན་ངའི་བརྟེན་ས་ཡིན་པས་ལ་ལས་ང་ལ་སྲོལ་རྒྱུན་པ་ཞེས་བརྗོད་ཆོག་ལ་ལ་ལས་དེང་རབས་པ་ཞེས་བརྗོད་ཆོགདེ་ནི་དགོས་གལ་ཅི་ཡང་མེད་པའི་འབོད་སྟངས་ཤིག་ཡིན་ལ་འབོད་སྟངས་དེ་ནི་ཕྱོགས་རིས་མཁན་དང་རྨོངས་དད་མཁན་དག་ལ་ཕན་པ་ལས་ང་ལ་དོ་གལ་ཅི་ཡང་མེད་དེ་རྒྱུ་མཚན་ནི་ང་སྲོལ་རྒྱུན་པ་ཡིན་ལ་དེང་རབས་པའང་ཡིན་པ་སྟེ་ངའི་སྟེང་ན་དེ་གཉིས་ལ་འགལ་བ་ཅི་ཡང་མེད་དོ།།ངའི་དེང་རབས་ནི་ངའི་སྲོལ་རྒྱུན་ལས་བྱུང་བ་ཡིན་ལ་ངའི་སྲོལ་རྒྱུན་གྱིས་ངའི་དེང་རབས་སྐྱེད་བཞིན་ཡོད་པས་སོ།།
             དེ་བས་ང་རང་དབྱངས་ཅན་མར་དགའ་ལ་སྙན་ངག་ལའང་དགའ།དེ་ནི་ང་རང་བོད་མི་རིགས་ལ་དགའ་བའི་རྐྱེན་གྱིས་ཡིན་པས་སོ།  །
དམ་ཆོས་བདུད་རྩིའི་ཆར་བ།（1）
            1、ཆོས་ཞེས་པ་ནི་རང་ཉིད་ཀྱི་སེམས་བཅོས་པ་སྟེ།རང་གི་སེམས་ངན་པ་མཐའ་དག་མེད་པར་བཟོ་ནས་རང་སེམས་བཟང་བོར་བསྒྱུར་བ་དེ་ཡིན།
            2、ཆོས་ནི་མིའི་མཐར་ཐུག་གི་དོན་ཞིག་ཡིན་པ་ལས་རབ་བྱུང་བས་བསྒྲུབ་དགོས་པ་ཞིག་དང་གྲོང་བས་སྒྲུབ་མི་དགོས་པ་ཞིག་གཏན་ནས་མིན་ཏེ།སྐྱ་སེར་ཚང་མ་ཕྱི་མར་འགྲོ་དགོས་པས་སོ།།
            3、ཆོས་ནི་མི་རང་ཉིད་ཀྱིས་ཉམས་སུ་ལེན་དགོས་པ་ལས་གཞན་ལ་བཤད་རྒྱུ་ཞིག་མིན།གལ་ཏེ་རང་ཉིད་ཀྱིས་ཆོས་ཉམས་སུ་ལེན་མ་ཐུབ་ན་ཆོས་ལ་སྦྱངས་ནའང་འདྲ།ཆོས་བཤད་ནའང་འདྲ།ཚང་མ་ཁ་བཤད་དུ་སོང་བས་ཕན་མི་ཐོགས།
            4、གཞན་ལ་ཆོས་སྤེལ་ན་ཐོག་མར་རང་གི་ཁྱིམ་དུ་སྤེལ་དགོས།གལ་ཏེ་རང་གི་བཟའ་མི་རེ་རེས་དམ་པའི་ཆོས་ཅུང་ཟད་རེ་བསྒྲུབ་ཐུབ་ན་ཁྱིམ་ཚང་དེ་ཉིན་བཞིན་དུ་ཡར་རྒྱས་འོང་ངེས་ལ་ཇི་འདྲའི་ཁྱིམ་ཚང་ཐ་ཤལ་ཞིག་ཡིན་ཡང་རིམ་བཞིན་ཡ་རབས་ཀྱི་ཁྱིམ་ཞིག་ཏུ་འགྱུར་བ་སྨོས་མ་དགོས།
            5、ཕ་མར་བརྩི་བཀུར་ནི་འཇིག་རྟེན་མི་ཆོས་དང་དམ་པའི་ལྷ་ཆོས་ཀྱི་གཙོ་བོ་ཞིག་ཡིན་ཏེ།བཀུར་བསྟི་དང་རིམ་གྲོ་ཐམས་ཅད་ལས་ཕ་མར་བཀུར་བསྟི་རིམ་གྲོ་བྱས་པར་ཕན་ཡོན་ཆེ་ལ།ཉེས་པ་ཐམས་ཅད་ལས་ཀྱང་ཕ་མར་ཁ་ལོག་ངོ་ལོག་བསྟན་པ་ཉེས་པ་ཆེ།
            6、 ལྷ་ཁང་གསེར་ཁང་བརྒྱ་བཞེངས་པ་ལས་མི་གཅིག་གི་བློ་ཁ་ཆོས་ལ་བསྒྱུར་ན་ཕན་ཡོན་ཆེ་ཞིང་།ལྷ་ཁང་གསེར་ཁང་བརྒྱ་བཤིགས་པ་ལས་མི་གཅིག་གི་བློ་ཁ་ཆོས་ལས་ལྡོག་ན་ཉེས་པ་ཆེ།དེས་ན་ཁྱོད་རང་གིས་དམ་པའི་ཆོས་ལ་སྐུར་བ་འདེབས་མི་རུང་ལ།སློབ་མ་དང་གྲོགས་པོ་ལའང་དམ་པའི་ཆོས་སྤོང་ཞིང་།མི་དགེ་བའི་ལས་ལ་སྐུལ་མི་རུང་།
            7、སྡོམ་པ་ལེན་པ་ནི་ཉེས་པ་ལ་མི་འཇུག་པའི་ཆེད་ཡིན་པས་ཁྱིམ་པས་རབ་ཡིན་ན་དགེ་བསྙེན་གྱི་སྡོམ་པ་ལེན་དགོས་ལ།མ་མཐའ་ཡང་བཅོ་ལྔ་གནམ་གང་སོགས་སུ་བསྙེན་གནས་ཡན་ལག་བརྒྱད་ཀྱི་སྡོམ་པ་ལེན་པ་གལ་ཆེ།
            8、སུས་ཀྱང་སྡིག་པ་མ་བསྒྲུབས་པ་ཞིག་མེད་པས་མི་སུ་ཡིན་ཡང་རང་གི་སྐྱེ་བ་འདིའམ་སྐྱེ་བ་གཞན་དུ་བསགས་པའི་སྡིག་པ་ལ་འགྱོད་བཤགས་དང་ཕྱིན་ཆད་མི་སྒྲུབ་ཅེས་སྡོམ་སེམས་བསྟེན་པ་གལ་ཆེ།སྡིག་སྤོང་དགེ་སྒྲུབ་སྟེང་ནས་ཞུགས་ན་རིམ་བཞིན་སྐྱེས་བུ་དམ་པར་འགྱུར་ངེས།
            9、མིའི་སེམས་རྒྱ་ཆེ་ཆུང་གི་དབང་གིས་ཆོས་གཅིག་ཡིན་ཡང་མི་སོ་སོས་བཏོན་པའི་ཕན་ཡོན་མི་འདྲ།དེ་བས་ཆོས་གང་ཞིག་སྒྲུབ་དུས་སེམས་པ་རྒྱ་བསྐྱེད་ནས་སེམས་ཅན་ཐམས་ཅད་བསམ་པ་ཤིན་ཏུ་གལ་ཆེ།
            10、ཆོས་ནི་སེམས་པ་བཟང་བོའི་སྟེང་ནས་ཡོང་དགོས་པས་རྒྱུན་དུ་རང་གི་སེམས་བཟང་བོ་བྱེད་པ་གལ་ཆེ། སེམས་བཟང་བོ་ཡོང་བ་རྒྱུན་དུ་རང་གི་སེམས་ལ་བརྟག་ནས་བག་མེད་དུ་མི་འགྲོ་བ་གལ།།