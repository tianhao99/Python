ས་སྲོད་ཅིག་ལ་སྤྱི་སྤྱོད་རླངས་འཁོར་དུ་བསྡད་པ།
ལས་མཚམས་གྲོལ་རྗེས།   སྤྱི་སྤྱོད་རླངས་འཁོར་ལ་བསྡད་དེ་ཕྱིར་རང་ཁྱིམ་དུ་ལོག་པའི་ལམ་དུ་ཞུགས།འབབ་ཚིགས་གཅིག་ལའང་འགྲོ་མ་དགོས་པར།   ངས་སྒེའུ་འགྲམ་དུ་འདུག་སྟེགས་ཤིག་ལག་ཏུ་སོན།  ཕྱི་རོལ་ལ་བལྟ་དུས།   མུན་པ་ནི་ནམ་མཁའ་ནས་མར་བཀབ་འོངས་ཏེ་ཉི་ཟེར་གྱི་ལྷག་མའི་ལྷག་མ་དེ་ཡང་ཁྱུར་མིད་གཏོང་བཞིན་འདུག    དེ་དང་མཉམ་དུ་ལམ་འགྲམ་གྱི་གློག་སྒྲོན་དང་གཡས་གཡོན་གྱི་ཁང་བརྩེགས་མཐོ་དམན་ཀུན་ལས་འཕྲོས་པའི་གློག་འོད་ནི་མུན་པའི་ཀློང་ནས་ཇེ་གསལ་ནས་ཇེ་གསལ་དུ་འགྲོ་མགོ་བརྩམས་ཤིང་།སྤྱི་སྤྱོད་རླངས་འཁོར་ནང་རོལ་གྱི་གློག་འོད་ཀྱང་མག་མོག་ནས་རིམ་བཞིན་གསལ་བོར་གྱུར་ཏེ།   འཚང་ཁ་ཤིག་ཤིག་གིས་འགྲེངས་པའི་མི་རྣམས་ཀྱི་གདོང་དུ་འཕྲོས་བྱུང་།ཕར་བལྟས་ཚོད་ཀྱིས།  མི་རྣམས་ཀྱི་གདོང་དུ་རྒྱུན་ལྡན་གྱི་དཀར་མདངས་ཡོངས་སུ་ཉམས་འདུག    ཤུལ་དུ་སྔོ་ནག་གམ་དམར་ནག་གི་མདོག་གང་རུང་ཞིག་མངོན་འདུག་པས།  ང་ལ་སེམས་མི་བདེ་བའི་ཚོར་བ་ཞིག་བསླངས་སོང་།   དེ་ནི་དོན་དག་གང་ཞིག་འབྱུང་ངེས་པའི་སྔ་ལྟས་དང་འདྲ།  ངས་ཁུག་མ་ལས་གསར་དུ་ཉོས་པའི་ཀུ་ཤུ་རྟགས་ཅན་གྱི་ཁ་པར་དེ་བླངས་ནས་སོག་པོའི་གཞས་ཤིག་ལ་ཉན་མགོ་བརྩམས།  གཞས་གཏོང་མཁན་ནི་སུ་ཡིན་མི་ཤེས་ཀྱང་།  གཞས་ཀྱི་མིང་ལ《ཨོ་ར་པ་ཐར་གྱི་མཚན་མོ》ཟེར།   དེ་རིང་ཉིན་གུང་གཞུང་ལས་ཁང་དུ་ངལ་གསོས་ནས་སྡོད་དུས།   ལས་གྲོགས་ཤིག་གི་ཁ་པར་ལས་གཞས་འདི་གྲག་གིན་པ་ཐོས་བྱུང་།  གཞས་དེའི་འགྱུར་ཁུགས་ཀྱིས་རྫོགས་པའི་དབྱངས་རྟ་དང་དྲན་པ་དང་བརྩེ་བས་ཕྱུག་པའི་གཞས་ཚིག་གིས་སྐད་ཅིག་མའི་ནང་དུ་ངའི་ཡིད་སེམས་བཀུགས་སོང་།   ངས་མྱུར་དུ་ལས་གྲོགས་ལ་གཞས་དེ་རང་ཉིད་ཀྱི་ཁ་པར་ནང་ལ་བསྐུར་དུ་བཅུག་ནས་ཐེངས་འགར་མཉན་པ་ན།   ཉན་གྱིན་ཉན་གྱིན་ཉན་རྒྱུ་ཡོད་པའི་ཚོར་སྣང་ཞིག་བྱུང་།  ངས་ཏག་ཏག་དུས་ཡུན་ཕྱི་དྲོ་ཧྲིལ་བོ་ཞིག་ལ་ལས་ཀ་སྒྲུབ་ཀྱིན་གཞས་དེར་ཉན་ན་ཡང་།   ད་དུང་ཁོམ་ལོང་ཅུང་ཙམ་རེ་བྱུང་བ་དང་ཉན་འདོད་འགོག་མེད་ཅིག་འབྱུང་གིན་འདུག  ཡིན་ཀྱང་།  ངའི་བར་སྐབས་ཤིག་གི་འདོད་པ་གློ་བུར་བ་དེས་གམ་གྱི་རྨོ་མོ་དེ་ལ་ཕོག་ཐུག་བཟོས་བྱུང་བ་འདྲ།  མོས་ང་ལ་མིག་ལོག་གིས་ཐེངས་འགར་བལྟས་རྗེས་སྡང་མིག་བགྲད་ནས་བསྡད་བྱུང་།  མོའི་མགོ་སྐྲ་ཡོངས་སུ་དཀར་པོར་གྱུར་འདུག་ལ།  སོ་ཡང་ཕལ་ཆེ་བ་ཞིག་ལྷུང་ཟིན་པ་འདྲ།   ཚུར་ཕྱོགས་པའི་མིག་ཟུང་དུ་ཆུ་དང་རྣོ་ཅུང་ཟད་ཀྱང་ལྷག་མི་འདུག   ཡིན་ཀྱང་མོའི་སྡང་མིག་དེ་ལ་དེ་འདྲའི་སྟོབས་ཀྱིས་ཁེངས་ཤིང་།  གམ་གི་ང་རང་འདུག་བཟོད་མེད་པ་ཞིག་ཏུ་བཏང་སྟེ་སེམས་ཁོང་དུ་ཚོར་འདུ་སྣ་ཚོགས་ཤིག་ཤྭ་འོད་རྒྱུག་རྒྱུག་བྱས།ཡུད་ཙམ་ནས།   ངའི་སེམས་སུ་དོགས་མི་བདེ་བའི་ཆོར་བ་ཤུགས་དྲག་ཅིག་སྐྱེས་པས།   འདུག་སྟེགས་ལས་འགུལ་ཙམ་གྱིས་ཁ་ནས“དགོངས་པ་མ་ཚོམ”ཞེས་ཤོར། རྨོ་མོས་སྔར་བཞིན་ང་ལ་སྡང་མིག་བགྲད་ནས་འདུག་ངས་དངོས་ནས་ཧ་གོ་མ་སོང་།  མོས་ཅིའི་ཕྱིར་ང་ལ་དེ་འདྲའི་ཞེ་སྡང་ཞིག་འཆང་བ་ཡིན་ནམ།   གམ་ནས་གཞས་ཤིག་ལ་ཉན་པ་དེས་དེ་འདྲའི་ཕོག་ཐུག་ཅིག་བཟོ་ག་ལ་སྲིད་ཨང་།  མོ་རང་སོག་པོའི་གཞས་ལ་སྡང་བ་ཡིན་ནམ།    ངས་ལག་ནང་གི་ཁ་པར་མྱུར་དུ་ཁུག་མར་བཅུག་རྗེས་མོ་ལ་བལྟས་ནས་འཛུམ་ཙམ་བྱས།   གལ་ཏེ་ཨ་ཡེ་རྒན་མོ་ཞིག་མིན་ཙ་ན་ངས་ཀྱང་དེ་ལྟར་བྱེད་མི་སྲིད་ཨང་།   དེ་ལྟ་ནའང་།   མོས་ང་ལ་བཟུང་བའི་ཞེ་སྡང་གི་ཉམས་དེ་ད་དུང་ཕྱིར་བསྡུས་མ་སོང་།    ང་རང་སྔར་ལས་ཀྱང་སོམ་ཉིའི་རྒྱ་རུ་ཚུད་དེ་བསམ་བློ་གཏོང་ཞོར་རང་ཤུགས་ཀྱིས་མགོ་བོ་བསྒུར་ནས་རྐང་པར་ལྟ་ཙམ་བྱས་ཤིང་།   འཕོང་ཚོས་ཡར་བཀྱགས་ནས་སྐུབ་སྟེགས་སྟེང་ལ་ལྷ་ཙམ་བྱས།    ངའི་རྐང་བས་མོའི་རྐང་བའམ་གང་ཞིག་གི་སྟེང་ལ་སྤོས་མེད་ལ།   འཕོང་ཚོས་ཀྱིས་ཀྱང་མོའི་གོན་པའམ་ཅི་ཞིག་འོག་ཏུ་མནན་མི་འདུག   འོ་ན་ཅི་ཞིག་བྱས་སོང་བ་ཡིན་ནམ།   ངས་གློ་བུར་མོའི་ཕྱོགས་སུ་བལྟས་པ་ན་མོའི་མིག་མདངས་ཡ་མཚར་བོ་ཞིག་ཏུ་གྱུར་འདུག    བལྟས་ཀྱིན་བལྟས་ཀྱིན་ཤི་བོ་ཞིག་གམ་རོ་ལངས་བརྒྱབ་པ་གང་ཞིག་གི་བཟོ་ལྟ་དང་ཡང་འདྲ།   གང་ལྟར།   མོའི་མིག་མདངས་དེས་ང་ལ་རྣམ་རྟོག་དང་ཞེ་སྡང་འདྲེས་མའི་སེམས་འགྱུ་ཞིག་བསླངས་སོང་།དེ་བས།    ང་རང་དལ་བུར་སྒེའུ་ཁུང་གི་ཕྱོགས་སུ་འཁོར་ནས་མོའི་ཅི་བྱེད་ལ་ཁ་ཡ་མ་བྱས།   ཕྱི་རོལ་དུ་རླངས་འཁོར་མང་པོ་ཞིག་འཚང་ཁ་ཤིག་ཤིག་གིས་གྲོག་སྦུར་འདུར་འདུར་བྱེད།    ངས་གློ་བུར་རི་བོའི་ཕ་རོལ་གྱི་ཕ་མ་དང་རང་ཁྱིམ།   ཕྱི་མའི་ཡུལ་དུ་འགྲིམ་ཟིན་པའི་རྨོ་མོ།  ཆུང་དུས་ནུ་བོ་དང་མཉམ་དུ་རྩེད་མོར་གཡེང་སའི་གཡུལ་ཁ།    ད་དུང་།   ངེད་ཚང་གི་དྲེལ་ཕྲུག་དང་བོང་ཕྲུག   འབྲུ་མོ་ཐོད་དཀར་མའི་འོ་མ་སོགས་དྲན་བྱུང་དེ་མ་ཐག་ངའི་མིག་ཟུང་ལས་མཆི་མ་དྲོན་མོ་ཞིག་བཞུར་ཏེ་མིག་ཀོང་ཕྱི་ནང་མེད་པར་བརླན་སོང་།བར་སྐབས་ཤིག་ལ།   ངས་སེམས་པ་ཅུང་ཟད་ལྷོད་ལ་བབས་ཏེ།  མིག་ཆུ་འབྱིད་བཞིན་སླར་ཡང་སྒེའུ་ཁུང་གི་ཕྱི་རོལ་དུ་ལྟ་དུས།   མདུན་གྱི་སྒེའུ་ཁུང་ངོས་ནས་མིའི་ངོ་གདོང་ཞིག་མཐོང་བྱུང་།  དེ་ནི་ཨ་ཡེ་རྒན་མོ་ཞིག་སྟེ།   མོའི་རོ་མདོག་ཤར་བའི་ངོ་གདོང་དེས་ང་ལ་ཚུར་བལྟས་ནས་འདུག    ངས་ཤེལ་སྒོའི་ངོས་ཕྱིས་ཙམ་བྱས་ནས་ཞིབ་ཏུ་བལྟས་པ་ན།  ངོ་གདོང་སྐྱ་བོ་དེ་ནི་ཤེལ་སྒོའི་ངོས་སུ་མེད་ལ་ཤེལ་སྒོའི་ཕྱི་རོལ་གྱི་གཞུང་ལམ་ནང་དང་གམ་གྱི་རླངས་འཁོར་གྱི་སྟེང་དུའང་མེད་པར།  ཤེལ་སྒོའི་ནང་རོལ་གྱི་ཤེད་ཅིག་ཏུ་འཛུལ་ནས་ཡོད་པ་དང་འདྲ།  ངའི་སེམས་སུ་གློ་བུར་འདི་ནི་འདྲེ་ག་ལ་ཡིན་ཨང་སྙམ་གྱིན་ཡང་བསྐྱར་ཞིབ་ལྟ་ཞིག་བྱེད་དུས།   ངོ་གདོང་དེ་ནི་རྒྱུས་ཡོད་ཅིག་སྟེ།   གམ་གྱི་ཨ་ཡེ་རྒན་མོ་དེའི་ངོ་གདོང་ཡིན་འདུག   ངའི་མགོ་བོ་མྱུར་དུ་གཡས་སུ་འཁོར་ནས་ལྟ་དུས།   ཨ་ཡེ་རྒན་མོ་དེས་སྔར་བཞིན་ང་ལ་མིག་གིས་ཅེར་ནས་འདུག    ཅི་འདྲའི་མིག་ཟུང་མཚར་བོ་ཞིག་ཨང་།  མོའི་མིག་ཟུང་དེ་ལྟར་ཅེར་ནས་ན་གིན་མེད་དམ།   མོ་ང་ལ་ཞེ་སྡང་དེའདྲ་ཞིག་ཅིའི་ཕྱིར་ལངས་པ་ཡིན་ནམ།    ངའི་སེམས་སུ་གློ་བུར་ཁོང་ཁྲོ་ཕར་ཞོག་དགོས་རྒྱུ་ཞིག་ཡོང་ནས་ཕ་ཡུལ་གྱི་ཨ་ཡེ་རྒན་མོ་རྣམས་ནི་འདི་འདྲ་ཞིག་ག་ལ་ཡིན་སྲིད་སྙམ།   ངས་མོ་ལ“ཨ་ཡེ་རྒན་མོ།    ངས་ཁྱོད་ལ་ཕོག་ཐུག་འདྲ་བཟོས་པ་མིན་ནམ”ཞེས་དྲིས་པ་ན།  མོའི་རྒས་འཁོག་གི་མཆུ་མུར་བོད་དེས་ང་ལ་སྡིགས་མགོ་བརྩམས་བྱུང་།  “ཅི་འདྲའི་སློབ་གསོ་མེད་པའི་བྱིས་པ་ཞིག་ཨང།      ལོ་ན་འདི་འདྲ་གཞོན་ནའང་ལོ་ལོན་དག་གི་འདུག་ས་ཕྲོགས་ནས།    ཁྱོད་ཀྱི་ཕ་མ་གཉིས་ཀྱིས་ཁྱོད་ལ་སློབ་གསོ་འདྲ་མ་བཏང་ངམ།     དངོས་ནས་མི་སྤུས་ཟེར་བ་ཞིག་མི་འདུག”དེ་དང་མཉམ་དུ་མོའི་རྒྱབ་ལོགས་སུ་འདུག་སྟེགས་ལ་ཁེན་ནས་ཡོད་པའི་རྒད་པོ་ཞིག་གིས་ཀྱང་ང་ལ་སྡིགས་མགོ་བརྩམས་བྱུང་།“དེང་སང་གི་ན་གཞོན་འདི་དག་ལ་དངོས་ནས་མི་སྤུས་ཟེར་བ་ཞིག་དངོས་ནས་མི་འདུག”རྒན་རྒོན་དེ་གཉིས་ཀྱིས་སྡིག་དམོད་ཀྱིས་ང་རང་ཧ་ལས་སུ་བཅུགཉེ་འཁོར་གྱི་མི་ཡོད་ཚད་ཀྱིས་ང་ལ་བལྟས་ནས་འདུག   ཁོ་ཚོའི་མིག་ཟུང་ལས་མངོན་པའི་མདངས་དེས་ང་རང་ཅི་བྱ་གཏོལ་མེད་དུ་བཏང་སོང་།བར་སྐབས་ཤིག་ལ།    མདུན་ཕྱོགས་ནས་མོ་སྐད་ཅིག་གིས“ང་རང་ཆེས་སྙིང་ལངས་པ་ནི་གྲོང་གསེབ་པ་འདི་ཚོ་རང་ཉིད་སྡོད་སའི་གྲོང་གསེབ་ཏུ་བསྡད་དེ།     ཟོག་འཚོས་ནས་ཞིང་མི་འདེབས་པར།   གྲོང་ཁྱེར་དུ་བཙངས་ནས་འུ་ཅག་གི་སྐལ་ཕྲོགས་པ་ད་རེད”ཟེར་གྱིན་པ་ངའི་རྣ་ལམ་དུ་ལྷུང་སོང་།   ང་རང་དེ་མ་ཐག་ཡར་ལངས་ཏེ་སྐད་སྒྲའི་ཁུངས་བཙལ་ཏེ་ཅི་ཞིག་བཤད་འདོད་ཀྱང་སུ་ཡིན་མ་ཤེས།    སྐབས་དེར་ངའི་རྒྱབ་ལོགས་ཀྱི་སྐྱེས་པ་དེས་ང་ལ“ཁྱོད་ཀྱིས་རྒད་པོ་འདི་འདྲ་ཞིག་གི་འདུག་ས་ཕྲོགས་ནས་ངོ་མི་ཚའམ།   མྱུར་དུ་འདུག་སྟེགས་ཁོ་ལ་བྱིན་ཅིག”ཟེར།   ངས་ད་གཟོད་གམ་གྱི་ཨ་ཡེ་རྒན་མོ་དེའི་ཞེ་སྡང་གིས་ང་ལ་དོན་གྱི་བྱུང་རིམ་རབ་རིབ་ཅིག་གསལ་བཤད་བྱེད་ཀྱིན་པ་ཐོས་བྱུང་།    མོས་ཁ་ནང་གི་ཚིག་འབྲུ་མི་གསལ་ལ་སྐད་ཆ་ལ་གོ་རིམ་ཡང་གསལ་བོ་ཞིག་མེད་ནའང་།   ང་རང་ཡར་ལངས་ནས་སྡོད་ས་རྒན་པོ་དེར་བྱིན་པ་ཡིན།མ་གཞི།  དང་ཐོག་ང་རང་ནང་དུ་ཡོད་དུས་རྒན་རྒོན་དེ་གཉིས་རང་རང་སར་བསྡད་ཡོད་པ་ལ་རྒན་མོས་གམ་གྱི་མི་དེ་སོང་རྗེས་རྒད་པོ་དེ་གཞུག་གི་འདུག་སྟེགས་ལས་ཐོན་ཏེ་རྒན་མོའི་གམ་དུ་འདུག་སྟེགས་སྤོར་གྱིན་ཡོད་པ་ལ།   ངས་མྱུར་སྟབས་ཀྱིས་ཕྲོགས་སོང་བ་ཡིན་འདུག     དེ་འདྲ་ཞིག་ཡིན་ངེས་རེད།   ང་རང་ནང་དུ་ཐོན་དུས་མི་ཚོགས་དེ་འདྲ་མང་བ་ལ་ལས་སླ་མོར་ངའི་ལག་ཏུ་འདུག་སྟེགས་ཤིག་རྙེད་པ་ནི་སུ་ཞིག་གིས་བཀོད་སྒྲིག་བྱས་སོང་བ་དང་མི་འདྲའམ།   ངས་དེ་ལྟར་བསམ་མུར་གམ་གྱི་རྒན་རྒོན་དེ་གཉིས་ལ་གནས་ཚུལ་མ་ཤེས་ཚུལ་གསལ་བཤད་དང་དགོངས་དག་ཞུས།