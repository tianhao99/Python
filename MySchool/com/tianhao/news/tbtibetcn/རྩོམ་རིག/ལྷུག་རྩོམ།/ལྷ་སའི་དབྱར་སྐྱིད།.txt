ལྷ་སའི་དབྱར་སྐྱིད།
ལྷ་སའི་དབྱར་སྐྱིད།--- བརྒྱད་པ་ཟླ་ནག།སྤྱི་ཟླ་བརྒྱད་པའི་ལྷ་སར་ཆར་ཞོད་ཆེ་ལ་མཁའ་དབུགས་གཙང་བ་དང་གནམ་གཤིས་དྲོ་གྲང་རབ་ཏུ་སྙོམས།   གཡས་གཡོན་གྱི་ས་འཛིན་ལ་ཞོགས་པ་ག་དུས་བལྟས་ནའང་བཀྲུས་མ་ཐག་པའི་གཞོན་ནུ་མའི་བཞིན་རས་བཞིན་སྤང་རི་སྔོ་ལ་གཡའ་རི་སྣུམ་པ་དང་།  བྲག་རྡོ་ལྷག་ཏུ་དཀར།    ལྷ་གནས་ས་ལ་འཕོས་པ་ལྟ་བུའི་ཡུལ་གྱི་བཀོད་པ་མཛེས་ཤིང་ནམ་ཟླ་བཟང་བས་ས་ཕྱོགས་གང་ས་ནས་ལྗོངས་རྒྱུ་དང་།   ལྟ་སྐོར།   ཚོགས་འདུ་སོགས་ལ་འོང་མཁན་ནི་སོས་ཀའི་བྱ་ཚོགས་ལྷོ་མོན་ནས་གངས་ཅན་གྱི་ཡུལ་དུ་གཤེགས་པ་བཞིན་རྫོགས་མཐའ་མེད་པས་ཡུལ་སྐོར་སྤྲོ་འཆམ་ལས་ཁུངས་ཁག་ལ་མཚོན་ན་དེ་ནི་ཡོང་འབབ་ཆེ་ཤོས་ཀྱི་དུས་སྐབས་ཤིག་ཡིན།ལྟ་ན་སྡུག་པའི་དུས་སྐབས་དེ་འདྲ་ཞིག་ལ་མིང་དེ་འདྲ་ཞིག་བཏགས་ན་སེམས་ཀྱིས་མི་བཟོད་པ་ཙམ་དུ་སྣང་མོད།   བསམ་བློ་ཇི་ལྟར་བཏང་ནའང་ཟླ་བ་དེ་ལ"མཱ་ཅང་དུས་ཆེན"ཞེས་བཏགས་ན་མ་གཏོགས་དེ་ལས་འཚམ་པའི་མིང་གཞན་ཞིག་ཧ་ཅང་རྙེད་དཀའ།    ཟླ་བ་དེ་མི་རྣམས་ལ་མཚོན་ན་ལུས་ཀྱི་ཤུ་བའི་རྨ་འཕྲུག་ན་གནོད་ལ་དོགས་པ་དང་མ་འཕྲུག་ན་མི་བཟོད་པ་བཞིན་འཆར་ན་འདོད་ལ་འཆར་རྒྱུར་ཡང་སྐྲག་པ་དང་ཟླ་བ་དེ་འཆར་རིམ་བཞིན་འཆར་ན་འདོད་ལ་འཆར་རྒྱུར་ཡང་སྐྲག་པ་དང་ཟླ་བ་དེ་འཆར་རིམ་བཞིན་ཚང་མས་འཁང་ར་བྱེད་པ་དང་ཚང་མ་སྤྲོ་སྣང་དང་བཅས་འཇུག་གི་ཡོད།   སྤྱི་ཟླ་བརྒྱད་པའི་ནང་སྤྱིར་ན་བོད་ཀྱི་སྲོལ་རྒྱུན་དུས་ཆེན་གང་ཡང་འཁེལ་གྱི་མེད།  འོན་ཀྱང་ད་ཆའི་ལྷ་སར་ཟླ་བ་དེ་སྟོན་མོ་མང་ཤོས་དང་དགའ་འཛོམས་ཀྱི་བྱེད་སྒོ་མང་ཤོས་ཀྱི་ཟླ་བ་ཞིག་ཏུ་གྱུར་ཡོད་ཅིང་།   དེ་ནི་ཧ་ལམ་དེ་གའི་མི་རྣམས་ལ་སྲོལ་རྒྱུན་གྱི་དུས་ཆེན་གྱིས་ཀྱང་སྐྱིད་པོ་བྱ་རྒྱུ་མི་འདང་བས་གནམ་རྒན་མས་ད་དུང་ཟླ་བ་གཅིག་གི་དུས་ཆེན་ཁ་སྣོན་བྱས་པ་དང་མཚུངས།བུ་དང་བུ་མོའི་གཉེན་སྒྲིག་གི་མཛད་སྒོ་དེ་གྲོང་གསེབ་དུ་མ་ཟད་ལྷ་སར་ཡང་དེ་སྔོན་ཡིན་ན་དགུན་དུས་དང་ལྷག་པར་དུ་ལོ་གསར་གྱི་གཡས་གཡོན་དུ་སྤེལ་གྱི་ཡོད་ཅིང་།   དེ་ནི་གཙོ་བོ་དགུན་དུས་ཤ་མར་དང་འབྲུ་སྣུམ་སོགས་སྟོན་མོར་མཁོ་བའི་ཟ་ཆས་འཛོམས་པོ་ཡིན་པ་དང་།  སྟོན་མོའི་དགོས་ཆའི་གཙོ་བོར་གྱུར་བའི་ཆང་དབྱར་ཁ་ལྟར་ལམ་སང་ངོ་བོ་མ་འགྱུར་བར་ཞིམ་མངར་ལྡན་ལ་ཅི་ཙམ་དགོས་ན་དེ་ཙམ་ཡོད་པར་མ་ཟད།   ད་དུང་ལོ་གསར་དང་སྟབས་འགྲིག་བྱུང་ན་མཛད་སྒོ་གཟབ་རྒྱས་ཡིན་ཞིང་འགྲོ་སོང་ཐད་ལ་ཡང་གྲ་སྒྲིག་ཐེངས་གཉིས་བྱ་མི་དགོས་པར་དངོས་གནས་གཅིག་གོ་ཉིས་ཆོད་དང་བབ་ཆགས་ཤིང་སྤྲོ་སྣང་གཉིས་ལྡན་གྱི་འཚོ་བ་སྐྱེལ་སྟངས་ཤིག་རེད།   འོན་ཀྱང་མི་རྣམས་ཀྱི་འཚོ་བའི་ཆུ་ཚད་མཐོ་རུ་སོང་བ་དང་འཚོ་བའི་ཆ་རྐྱེན་ཕུན་སུམ་ཚོགས་ཤིང་སྟབས་བདེ་རུ་སོང་བས། སྟོན་མོའི་དགོས་ཆར་དུས་ཚིགས་སོགས་ཀྱི་ཚོད་འཛིན་གང་ཡང་ཕོག་གི་མེད་ཅིང་སྐྱིད་པོར་རོལ་རྒྱུ་དང་ལོངས་སྤྱོད་ཀྱི་ཆ་རྐྱེན་ཡང་མཐོ་རུ་སོང་ཡོད་པར་བརྟེན།   མི་མང་པོ་ཞིག་ལོ་གསར་སྐབས་སུ་ཟང་ཟིང་དང་བྲེལ་བ་བྱེད་མི་འདོད་ལ་རྟེན་འབྲེལ་གཞན་གྱིས་ནང་མི་སྤུན་མཆེད་དང་གྲོགས་པོ་དགའ་ཉེ་རྣམས་ཕན་ཚུན་མགྲོན་འབོད་དང་དགའ་དགའ་སྤྲོ་སྤྲོ་བྱེད་པའི་ལོ་གསར་གྱི་སྐལ་བ་གཅོད་མི་འདོད་པ་དང་།   ད་བཞིན་སྟོན་མོར་ཞུགས་མཁན་རྣམས་དགུན་གྲང་ལ་འཛེམ་མི་དགོས་པ་ཞིག་དང་སྐུ་མགྲོན་དེ་བས་མང་པོ་འགུག་ཐུབ་པ་བྱེད་ཆེད་ལོ་རབས་བརྒྱད་ཅུ་པའི་ལོ་དཀྱིལ་ཙམ་ནས་བཟུང་ལྷ་ས་བའི་བུ་བུ་མོའི་གཉེན་སྒྲིག་མཛད་སྒོ་དང་།   ཁང་གསོལ།    ཐ་ན་ལོ་མཆོད་དང་བང་སེལ་མང་པོ་ཞིག་ཀྱང་ཏག་ཏག་ཟླ་བ་འདིའི་ནང་སྤེལ་བཞིན་ཡོད།   འོན་ཀྱང་དེ་དག་ཟླ་བ་བརྒྱད་པའི་སྟོན་མོ་གཙོ་བོ་དེ་མ་ཡིན་ཏེ་ཟླ་བ་བརྒྱད་པའི་སྟོན་མོ་གཙོ་བོ་ནི"དགའ་སྐྱེལ"ཞུ་རྒྱུ་དེ་ཡིན་ཞིང་།   གོམས་སྲོལ་དེའི་ཐོག་མ་ནི1985ལོར་ཀྲུང་དབྱང་གི་ཐུགས་ཁུར་ཟབ་བཞེས་འོག་ནང་སའི་བོད་ལྗོངས་སློབ་འབྲིང་བཙུགས་པ་ནས་བཟུང་ལོ་ལྟར་སློབ་གྲྭ་ཆེད་མོ་དང་འབྲིང་རིམ་ཆེད་ལས་སློབ་གྲྭར་ཡིག་རྒྱུགས་འཕྲོད་ནས་འགྲོ་མཁན་གྱི་གྲངས་ཚད་ལས་ཧ་ཅང་མང་པོའི་ལོ་ཆུང་ཁྲུ་དང་ཁྱུ་རྒྱུ་ནག་ཏུ་སློབ་སྦྱོང་ལ་འགྲོ་བཞིན་ཡོད་ལ།   བུ་ཕྲུག་ནང་ལོགས་ཀྱི་སློབ་འབྲིང་དུ་སློབ་སྦྱོང་ལ་གཏོང་རྒྱུ་དེ་ཐོག་མར་དགའ་བོ་མི་བྱེད་པ་ནས་རིམ་བཞིན་དང་ལེན་བྱེད་པར་མ་ཟད་དེ་ནི་ལྕགས་ཕོར་མཁྲེགས་པོ་ཞིག་ཐོབ་པ་དང་འདྲ་བས་རྗེས་སུ་འཚང་ཁ་རྒྱག་པ་དང་ཐབས་ཤེས་གང་དྲག་གིས་ཚུད་ཐབས་བྱེད་པའི་དར་སྲོལ་ཞིག་ཏུ་གྱུར།   དེ་དང་སྦྲགས་ནས་ནང་སའི་སློབ་འབྲིང་དུ་ཚུད་པའི་སློབ་མའི་ཁྱིམ་ཚང་ཁ་ཤས་དགའ་དྲག་ནས་སྟོན་མོ་བཤམས་ཏེ་དགའ་སྐྱེལ་ཞུ་བའི་ལུགས་སྲོལ་ཞིག་བཙུགས་པ་དང་ལུགས་སྲོལ་དེ་མྱུར་དུ་དར་ཁྱབ་བྱུང་ནས་ད་ཆ་ཁྱིམ་ཚང་ལ་ཆ་རྐྱེན་ཡོད་མེད་གང་ལྟར་ཡང་དགའ་སྐྱེལ་གྱི་སྟོན་མོ་མ་བཤམས་ཚེ་ཁྱིམ་བདག་བློ་མི་བདེ་ལ་ཕྲུ་གུའི་ངོ་སོར་ཡང་གནོད་ཀྱི་ཡོད་པས།   ད་ཆ་ནང་ལོགས་ཀྱི་སློབ་འབྲིང་དུ་འགྲོ་མཁན་དང་།   ཐ་ན་ལྷ་སར་ཡོད་པའི་སློབ་གྲྭར་འགྲོ་མཁན་ལའང"སྐྱེལ་མ"ཞུ་དགོས།   མདོར་ན་སློབ་གྲྭ་ཆེ་འབྲིང་དང་ནང་ལོགས་ཀྱི་སློབ་འབྲིང་དུ་བུ་ཕྲུག་ཡིག་རྒྱུགས་འཕྲོད་ན་སྐྱེལ་མའི་སྟོན་མོ་ངེས་པར་དུ་བཤམ་དགོས་པ་ཞིག་ཏུ་གྱུརུ།ལྷ་སའི་སྟོན་མོའི་གོམས་གཤིས་ནི་དངོས་གནས་ཐུན་མོང་མ་ཡིན་པ་ཞིག་རེད།   གཉེན་སྒྲིག་གི་སྟོན་མོ་ཡིན་ནའང་འདྲ།    དགའ་སྐྱེལ་གྱི་སྟོན་མོ་ཡིན་ནའང་འདྲ།   ཡང་ན་ཁང་གསོལ་དང་།   བང་སེལ།    ལོ་མཆོད།   སྐྱེས་སྐར་རྟེན་འབྲེལ(འདི་ཡང་ལོ་ཤས་སྔོན་ལ་གསར་དུ་གཏོད་པ་ཞིག་ཡིན)གང་ཞིག་ཡིན་ནའང་ཚོགས་ར་ཆེན་པོ་ཞིག་གཡར་འབམ(ལོ་ཤས་རིང་ལས་ཁུངས་མང་པོ་ཞིག་གིས་ཆེད་མངགས་སྟོན་མོ་ཁག་ལ་གླ་གཏོང་གི་ཚོགས་ར་བཟོ་སྐྲུན་བྱས་ཏེ་ཡོང་འབབ་གསོག་གི་ཡོད)ལས་ཁུངས་ནང་གི་ས་སྟོང་ཞིག་ཏུ་གུར་ཕུབ།  དེའི་ནང་དུ་ཅོག་ཚེ་དང་རྐུབ་སྟེགས་སྒྲིག་པ་དང་ཡོལ་བས་བཅད་དེ་ལས་ཁུངས་མི་འདྲ་བ་སོ་སོའི་མི་སྡོད་ས་བཟོས་ཐོག་ལས་ཁུངས་ཆུང་བ་ཡིན་ན་མི་ཚང་མ་སྐད་བཏང་ཆོག་པ་དང་ལས་ཁུངས་ཆེ་བ་ཡིན་ནའང་རང་ཁོངས་པོ་དང་དགའ་ཉེ་ཡིན་མི་དགོས་པར་ལས་ཁུངས་གཅིག་པ་ཡིན་པའམ་ཡང་ན་ཕ་མ་བུ་ཕྲུག་དང་དགའ་ཉེ་སྤྲུན་མཆེད་ཀྱི་ངོ་ཤེས་ཡིན་ན་འཐུས་ཤིང་།   སྟོན་མོ་རེར་མི་མང་ཤོས་ལ་སྟོང་ཁ་ལོན་པ་དང་ཉུང་ཤོས་ལའང་བརྒྱ་སྐོར་ལོན་གྱི་ཡོད་པས་མགྲོན་བརྡ་གཏོང་སྐབས་ཀྱང་སྐུ་མགྲོན་མི་རེར་མགྲོན་ཤོག་སྐྱེལ་མི་དགོས་པར་ཚན་ཁག་གཅིག་གམ་ཚོགས་ཆུང་གཅིག་ལ"++བློ་མཐུན་ཡོངས་ལ"ཞེས་མགྲོན་ཤོག་གཅིག་སྤྲད་པས་ཆོག་ལ་ཐ་ན་སྐབས་འགར་ཁ་ལན་བསྐུར་ཀྱང་ཆོག་སྟོན་མོ་བཤམ་པར་ཡང་བཤམ་ལུགས་རྣམ་པ་བཅོ་བརྒྱད་ཡོད་ཅིང་།   ལ་ལ་ནི་རང་གི་ཕྲུ་གུ་སློབ་གྲྭར་ཚུད་པའི་དགའ་སྤྲོ་དང་སྤྲོབས་པ་མཚོན་པར་བྱེད་པ་དང་རྒྱུ་འབྱོར་དང་འབྲེལ་ལམ་ངོམ་ཕྱིར་སྟོན་མོ་གྲ་རྒྱས་ཐག་ཚོད་བཤམས་ཏེ་སྐད་གྲགས་ཉོ་བ་དང་།   ཁ་ཤས་ནི་ཁྱིམ་ཚང་ནང་ཆ་རྐྱེན་དེ་ཙམ་མེད་ནའང་ཕྲུ་གུ་ཕན་ཚུན་དང་ཁྱིམ་ཚང་ཕན་ཚུན་ཤོམ་ཆེ་ཆུང་བསྡུར་བའི་མི་མངོན་པའི་འགྲན་སྡུར་བྱེད་ཀྱི་ཡོད་པས་ཕྲུ་གུའི་ངོ་མ་ལྡོག་པར་སྟོན་མོ་བཤམས་པ།   ཁ་ཤས་ནི་སྦྱིན་བདག་གིས་དགའ་སྐྱེལ་ལམ་གཉེན་སྒྲིག་གི་རྟེན་འབྲེལ་བཤམ་རྒྱུའི་རེ་བ་མི་བྱེད་པ་དང་།   གཉེན་སྒྲིག་སྔ་ས་ནས་བྱས་ཟིན་པར་མ་ཟད་ཕྲུ་གུ་ཡང་གོམ་པ་སྤོ་བཞིན་ཡོད་མོད།   དེ་སྔོན་རང་ཉིད་མི་གཞན་གྱི་སྟོན་མོ་སྣ་ཚོགས་ལ་སོང་སོང་ནས་སྐྱིན་པ་ལེན་པའི་གོ་སྐབས་མ་བྱུང་བས་གོ་སྐབས་དེ་འདྲ་ཞིག་ལ་བརྟེན་ནས་དགའ་སྐྱེལ་ལམ་གཉེན་སྒྲིག་རྟེན་འབྲེལ་བྱེད་ཀྱི་ཡོད་པ་དང་གཉེན་སྟོན་དེ་ལྟ་བུར་མི་རྣམས་ཀྱིས་བང་ཆང་ཞེས་འབོད་ཀྱི་ཡོད་ཅིང་།  དེ་ནི་ཆང་སའི་རྟེན་འབྲེལ་དང་བང་སེལ་གོ་ཉིས་ཆོད་ཡིན་པས་སོ།   ཡང་ལ་ལ་ནི་ཕྲུ་གུ་སློབ་གྲྭར་ལོན་རྗེས་སྟོན་མོ་བཤམས་པ་དང་མགྲོན་པོ་འབོད་པའི་ཆ་རྐྱེན་མེད་ནའང་ཕྲུ་གུའི་གྲོན་གཏོང་ཐབས་ཀྱི་ཞལ་འདེབས་བསྡུ་ཆེད་བུ་ལོན་སྔ་གཡར་གྱིས་སྟོན་མོ་བཤམ་གྱི་ཡོད་ཅིང་།   དེ་དག་ལས་སྔ་མ་སྔ་མ་རྣམས་ཀྱིས་སྟོན་མོའི་འགྲོ་གྲོན་ཆེ་བ་གཏོང་བ་དང་ཕྱི་མ་ཕྱི་མ་རྣམས་ནི་ཁེ་བཟང་ཐོབ་རྒྱུའི་ཆེད་དུ་ཡིན་པས་སྟོན་མོའི་འགྲོ་གྲོན་དང་ཤོག་ཆག་གི་ཡོང་འབབ་གཉིས་ཀྱི་དབར་ལ་རྩིས་དམ་པོ་རྒྱག་པ་དང་ཐ་ན་ཁ་ཤས་ནི་སྟོན་མོའི་མིང་ཙམ་ཡིན།  རྟེན་འབྲེལ་དང་རྗེས་འཇུག་ག་འདྲ་ཡིན་ནའང་སྐུ་མགྲོན་ཚོ་ཡང་འགྲོ་སྟབས་མི་བདེ་བ་གང་ཡང་མེད་ཅིང་།   དེ་ཡང་གཉེན་སྟོན་ཡིན་ན་ཁ་བཏགས་མང་ཤོས་ལ་བདུན་དང་ཉུང་ཤོས་ལ་གསུམ།   ཁྱེད་རང་དང་སྦྱིན་བདག་དབར་གྱི་འབྲེལ་བ་དམ་ལྷོད་དང་ལ་རྒྱ་ཟབ་ཞན་ལ་གཞིགས་ཏེ་ཤོག་ཆག་ནང(ཁོ་བོ་ལྷ་སར་ཐོག་མར་བསླེབས་སྐབས་ཀྱི་ལོ་རབས་བརྒྱད་ཅུ་པའི་ལོ་དཀྱིལ་ཙམ་ནང་ཉུང་ཤོས་ལ་སྒོར་ལྔ་རྒྱག་པ་དང་དེ་ནི་རྒྱུན་ལྡན་གྱི་གྲངས་ཀ་ཡང་ཡིན་ཞིང་།   དེ་ནས་གླ་ཕྱོགས་ལམ་ལུགས་བཅོས་སྒྲིག་དང་པོ་བྱས་རྗེས་སྒོར་བཅུ་དང་གླ་ཕོགས་བཅོས་སྒྲིག་ཐེངས་གཉིས་པ་བྱས་རྗེས་ཀྱི་ད་སྐབས་ཉུང་ཤོས་ལའང་སྒོར་ཉི་ཤུ་ཡིན་པས་དེ་ནི་བདུན་ཚིགས་ཕུད་སྟོན་མོ་གང་འདྲ་ཞིག་ལའང་གཅིག་གྱུར་ཡིན)རང་རང་འོས་ཐོབ་ཀྱི་དངུལ་བཅུག་ཐོག (ཤོག་ཆག་གི་ཤོག་བུ་ཡང་ཐོག་མའི་དུས་སུ་གཉེན་སྟོན་སོགས་རྟེན་འབྲེལ་ལ་དཀར་པོའམ་དམར་པོ་རྒྱག་པ་དང་རྗེས་འཇུག་ལ་དཀར་པོ་བརྒྱབ་སྟེ་དང་དོད་བྱེད་ཀྱི་འདུག་མོད།     ད་སྐབས་མང་ཆེ་བས་སྟབས་བདེའི་ཆེད་དུ་ཡིག་སྐོགས་དཀར་སེར་ཁོ་ན་བེད་སྤྱོད་བྱེད་བཞིན་ཡོད)ཁ་ཡིག་ལ་མང་ཆེ་བས"བཀྲ་ཤིས་བདེ་ལེགས་མཚོན་དོད་སྒོར+++ཕུལ"ཞེས་འབྲི་བ་དང་།   དེ་མིན"བུ(བུ་མོ)ལ་དགའ་སྐྱེལ་ཞུ་ཆེན་སྒོར**ཕུལ"སོགས་དང་།   རྗེས་འཇུག་ལ་ཡིན་ན་མང་ཆེ་བས"མཆོད་མེའི་ཞལ་འདེབས་སྒོར+++ཕུལ"ཞེས་འབྲི་བཞིན་ཡོད།   དགའ་སྐྱེལ་དང་།   སྐྱེས་སྐར་རྟེན་འབྲེལ།   ཁང་གསོལ།   བང་སེལ་ལྟ་བུར་མང་ན་ཁ་བཏགས་གསུམ་དང་ཉུང་ན་གཅིག    རྗེས་འཇུག་ལ་ཁ་བཏགས་གཅིག་གིས་འཐུས་པས་འགྲོ་སྟབས་ཧ་ཅང་བདེ།    མི་མང་པོ་དེ་འདྲར་སྣེ་ལེན་ཇི་ལྟར་བྱེད་ཀྱི་ཡོད་དམ་སྙམ་པའི་སེམས་ཁྲལ་གཏན་ནས་གནང་མི་དགོས།    ཐོག་མའི་དུས་སུ་མི་ཚང་མ་མཉམ་དུ་འདུག་ཏུ་བཅུག་སྟེ(ལས་ཁུངས་གཅིག་པ)གཙོ་བོ་ཇ་ཆང་གཉིས་ཨུ་ཚུགས་ཀྱིས་ཞུ་དགོས་པས་ཇ་ཆང་གྲ་སྒྲིག་རྒྱས་པོ་བྱེད་དགོས་ལ་ཁ་ལག(ཟ་མ)ཀྱང་མི་བཅུ་གྲངས་རེར་སྒྲོག་ཙེ་རེ་བསྒྲིགས་དགོས་པས་སྤྱིན་བདག་ལ་རྙོག་དྲ་དང་དཀའ་ལས་ངེས་ཅན་ཡོད་པར་མ་ཟད།   ད་དུང་གྲ་རྒྱས་པས་ཞབས་བྲོའི་འདུ་ཚོགས་འཚོགས་པ་དང་ང་ཡང་ཡང་དྲངས་ཏེ་མི་རྣམས་སྤྲོ་པོ་དང་གླུ་ལེན་གར་འཁྲབ་ཀྱི་རྣམ་པ་ཞིག་དང་ཕྱི་དྲོ་ཡང་སྐུ་མགྲོན་རྣམས་འཕྱི་ཙམ་དུ་འགོག་གང་ཐུབ་བྱེད་ཀྱི་ཡོད་མོད།  ད་ཆ་སྦྱིན་བདག་གི་ལས་འགན་གཙོ་བོ་ནི་མི་རྣམས་ལ་འདུ་འཛོམས་ཀྱི་ར་བ་ཞིག་འཁོ་འདོན་བྱེད་རྒྱུ་དང་།   (སྟོན་མོ་གང་འདྲ་ཞིག་ཡིན་ནའང་ཉིན་གཅིག་ལ་ཟས་ཐུན་ཐེངས་གཅིག་ལས་མེད་པ་དེ་ཕྱི་དྲོའི་ཆུ་ཚོད་ལྔ་པ་ཡས་མས་སུ་གཏོང་གི་ཡོད)ཟ་མ་ཟོས་པའི་སྔོན་དུ་ཞབས་ཞུ་བས་ཇ་ཆང་ཞུ་དགོས་པ་ལས་ཟ་མ་ཟོས་ཚར་རྗེས་སྟོན་མོ་མང་པོ་ཞིག་ལ་ཇ་མེད་པ་དང་ཆང་ཡང་ད་ཆ་མང་ཆེ་བ་སྦི་རག་ལ་བསྒྱུར་ཡོད་པས་རང་གི་འཁྲིས་ན་ཤེལ་དམ་ཡོད་ན་རང་ལག་འགུལ་ཏེ་ཁ་མི་སྐོམ་པར་བྱེད་རྒྱུ་དེ་ཡིན།