དུ་འཐེན་དང་བདེ་ཐང་།
དུ་བའི་ནང་དུ་དུག་ཡོད་དམ་ཞེས་དྲི་བའི་ཚེ་ན། དེར་ཡོད་ཅེས་ལན་བཏབ་ན་མི་འགྲིག་པ་མེད། དེ་ཡང་ཞིབ་བཤེར་བྱས་པ་ལྟར་ན་དུ་བའི་གྲུབ་ཆ་གཙོ་བོ་ནི་ཀུ་ཏིན﹙དུ་ཚྭ་ཞེས་ཀྱང་ཟེར﹚དང་པེ་ཏིན། ཁང་ཆོན། སྲེག་སྣུམ། ཨན། ཆིན་སོན་ལ་སོགས་པའི་དུག་ལྡན་དངོས་རྫས་ཉི་ཤུ་ལྷག་ཙམ་ཡོད།
འོ་ན་ཉི་ཀུ་ཏིན་ཞེས་པ་དེའི་དུག་ནུས་ཇི་འདྲ་ཡིན་ཞེ་ན། ཉི་ཀུ་ཏི་སྤུས་གཙང་ནི་མདོག་མེད་དྭངས་གསལ་གྱི་གཤེར་གཟུགས་ཤིག་ཡིན། གལ་ཏེ་ཉི་ཀུ་ཏིན་ཐིགས་པ་ཙམ་ཞིག་ཙི་གུ་ཆུང་ཆུང་ཞིག་གི་མིག་ནང་དུ་བླུགས་ན། ཙི་གུ་ཆུང་ཆུང་དེ་འཕྲལ་དུ་དབང་པོ་ཉམས་པར་བྱེད། ཕུག་རོན་གྱི་ཁའི་ནང་དུ་བླུགས་ན་དུས་ཚོད་སྐར་མ་གཉིས་གསུམ་གྱི་རིང་ནས་འཆི་བར་བྱེད། ཉི་ཀུ་ཏིན་ཐིགས་པ་གཅིག་པ་གཅིག་སླ་པོར་བཏང་རྗེས་སྡོད་རྩར་ཁབ་བརྒྱབ་པས་ན། ཁྱི་འགའི་སྲོག་གཅོད་ཐུབ། ཤོག་དུ་ཐུམ་ཆུང་ངུ་ཞིག་གི་ནང་གི་ཉི་ཀུ་ཏིན་དེས་ནོར་ལ་ཁབ་བརྒྱབ་ན་ནོར་དེ་འཕྲལ་དུ་འཆི་ངེས། ཉི་ཀུ་ཏིན་ལྗིད་ཚད་ཧའོ་ཁེ་ལྔ་བཅུ་ཙམ་གྱིས་མི་ལུས་ལ་ཁབ་བརྒྱབ་ན་སྲོག་ཉེན་འབྱུང་སྲིད་པ་ཞིག་རེད།
དེར་བརྟེན་ཤོག་དུ་རེ་ལ་ཉི་ཀུ་ཏིན་ཇི་ཙམ་ཡོད་དམ་ཞེ་ན། ལྗིད་ཚད་ཧའོ་ཁེ་ལྔ་ནས་སུམ་བཅུ་བར་ཡོད་པ་དང་གལ་ཏེ་ཉིན་རེར་ཤོག་དུ་ཐུམ་ཆུང་གཅིག་འཐེན་པའི་དབང་དུ་བཏང་ན། སྲོག་ཉེན་ལྡན་པའི་དུག་ཚད་ལྡབ་གཉིས་ནས་བཅུ་བར་ཡོད། 
ཅིའི་ཕྱིར་ཤོག་དུ་འཐེན་མཁན་ལ་འཕྲལ་མྱུར་རང་བཞིན་གྱི་དུག་ཕོག་པའི་སྣང་ཚུལ་མེད་དམ་ཞེ་ན། དེ་ནི་ཤོག་དུ་འཐེན་དུས་ཉི་ཀུ་ཏིན་བརྒྱ་ཆའི་ལྔ་བཅུ་དེ་དུ་སྨུག་ཏུ་གྱུར་ནས་ཕྱིར་ཕུད་པ་དང་བརྒྱ་ཆའི་ཉེར་ལྔ་ཤོག་དུ་འབར་བའི་དུས་སུ་མེད་པར་གྱུར་ཅིང་ཤོག་དུའི་རྔ་མའི་ནང་བརྒྱ་ཆའི་ལྔ་ཙམ་ལྷག་ཡོད་པས། མི་ལུས་ཀྱིས་སྡུད་ལེན་བྱེད་ཐུབ་པའི་ཉི་ཀུ་ཏིན་བརྒྱ་ཆའ་ཉི་ཤུ་ཡས་མས་ལས་མེད་པའི་རྐྱེན་གྱིས་རེད།
ཉི་ཀུ་ཏིན་མི་ལུས་སུ་རྒྱུ་དུས་མཆིན་པའི་ནུས་ཤུགས་ལ་བརྟེན་ནས་དུག་མེད་དངོས་རྫས་སུ་གྱུར་ནའང་དུ་བ་འཐེན་རྗེས་ཀྱི་ཉིན་གཉིས་ཀྱི་རིང་ལ་སྔར་བཞིན་ཉི་ཀུ་ཏིན་ལ་སོགས་པའི་དུག་རྫས་དེ་ཁྲག་རྒྱུན་དུ་ལུས་ཡོད་པས་མི་ལུས་ལ་རིམ་བཞིན་དུག་ཕོག་པར་འཇུག་པ་རེད།
དུ་བ་འཐེན་ན་ནད་གང་དག་འབྱུང་སླ་ཞེས་ན། དུ་བ་འཐེན་ན་གློ་སྐྲན་དང་སྙིང་གི་ནད། མིད་པའི་སྐྲན་ནད། གྲེ་གློའི་སྐྲན་ནད། ཁྲག་རྒྱས་པའི་ནད། ཀླད་ཁྲག་ཤོར་བའི་ནད། འཕར་རྩ་སྲ་འགྱུར། གློ་སྙིང་གི་ནད། གློ་དབུགས་སྐྲང་བ། ཕོ་བ་དང་རྒྱུ་ནག་སོར་བཅུ་གཉིས་ཀྱི་རུལ་ནད་ལ་སོགས་པ་འབྱུང་སླ་བ་རེད། ཡུན་རིང་དུ་བ་འཐེན་ན། དབང་རྩ་ཉམས་པ་དང་གཉིད་མི་ཁུགས་པ། རྨི་ལམ་མང་བ། དྲན་སྟོབས་ཉམས་པ། སྐད་གདངས་དམའ་བ། སྐད་འགགས་པ། སོ་སེར་པོར་འགྱུར་བ་ལ་སོགས་པའི་གནོད་སྐྱོན་འབྱུང་སྲིད་པས། ཟློས་གར་འཁྲབ་མཁན་དང་གླུ་བ་རྣམས་ཀྱིས་དེ་བས་ཀྱང་དུ་བ་འཐེན་མི་རུང་བ་ཡིན།
སྦྲུམ་མས་དུ་བ་འཐེན་ན་གནོད་པ་ཅི་ཞིག་ཡོད་དམ་ཞེ་ན། བུད་མེད་མངལ་སྦྲུམ་ཚོས་དུ་བ་མང་པོ་འཐེན་ན་ཟླ་ག་མ་གང་བར་བྱིས་པ་བཙའ་ཉེན་ཆེ་ལ། སྐྱེས་པའི་ཕྲུ་གུ་གཟུགས་ཐུང་ཞིང་མིག་གི་དབང་རྩ་ཉམས་པ་དང་ལུས་སྟོད་ཀྱི་ནད་གཞི་འབྱུང་སླ་བ། ཤེས་རིག་ཞན་པ་སོགས་ཀྱི་གནོད་སྐྱོན་འབྱུང་སྲིད། དེར་བརྟེན་སྦྲུམ་མས་དུ་བ་འཐེན་ན་རང་ལ་གནོད་འཚེ་གཏོང་བར་མ་ཟད་བུ་ཕྲུག་ལའང་གནོད་འཚེ་གཏོང་བ་ཡིན།
དུ་སྨུག་དེས་མིའི་བདེ་ཐང་ལ་གནོད་པ་ཡོད་དམ་ཞེ་ན། དེར་གནོད་པ་ཡོད་ཐག་ཆོད་ཡིན། དུ་སྨུག་ནང་དུ་དུག་རྫས་རྣམ་པ་བདུན་བརྒྱ་ལྔ་བཅུ་ཡན་ཆད་ཡོད་དེ། དབྱང་གཅིག་ཐན་འགྱུར་ཞེས་པའི་དུ་རྫས་རྐྱང་རྐྱང་ལ་ཆ་བཞག་ནའང་བཟོ་ལས་ཐད་བཀོལ་ཆོག་པའི་གར་ཚད་ཆེ་ཤོས་ལས་ལྡབ་བརྒྱད་བརྒྱ་བཞི་བཅུ་ཙམ་མཐོ་བ་དང་པེན་ཞི་ཆོན་ཞེས་པའི་དུག་རྫས་ཀྱི་གར་ཚད་དེ་བཟོ་ལས་ཐད་སཀོལ་ཆོག་པའི་གར་ཚད་ཆེ་ཤོས་ལས་ལྡབ་སྟོང་གཅིག་དང་ལྔ་བརྒྱ་ལས་བརྒལ་པ་རེད། དེར་བརྟེན་དུ་བ་འཐེན་ན་ད་དུང་ཉེ་འཁོར་གྱི་མི་རྣམས་ལ་ཡང་རིམ་བཞིན་དུག་ཕོག་ཏུ་འཇུག་པ་ཡིན།
དེས་ན་དུ་བ་ལ་ཞེན་ཆགས་ཆེ་དྲགས་ནས་གཅོད་མི་ཐུབ་པ་ཞིག་ཡིན་ནམ་ཞེ་ན། གསོ་བ་རིག་པའི་གཞུང་ལུགས་དུ་བ་འཐེན་ན་ཞེན་ཆགས་ཡོད་པར་འགྱུར་པ་ལ་ཁས་ལེན་མི་བྱེད་ཏེ། ཤོག་དུ་ནི་ཉལ་ཐ་དང་མྰ་ཧྥེ། ཧེ་ལོ་དབྱིན་ལྟར་ཞེན་ཆགས་ཡོད་པར་གྱུར་མི་ཐུབ་པ་ཡིན། དུ་བ་བཅད་ན་ཉལ་ཐ་བཅད་རྗེས་སུ་བྱུང་བའི་སྣང་ཚུལ་ཏེ། དཔེར་ན་ཧབ་ཆི་མི་རྒྱག་པ་དང་གླང་སྒྱིང་བསྟུད་མར་བྱེད་པ། མཆི་མ་དང་སྣ་ཆུ་བཞུར་བ། རྔུལ་ཆུ་ཁྲུམ་ཁྲུམ་དུ་བབ་པ། ཡི་ག་ཆད་པ་དང་ཉལ་ན་མི་བདེ་བ་ལ་སོགས་པའི་ཚོར་སྣང་གཏན་ནས་མེད། དུ་བ་སཐེན་འདོད་པའི་སྣང་བ་ཙམ་ལས་མེད་པས་སྣང་བ་དེ་ནི་རང་ཉིད་ཀྱི་སེམས་ཐག་ཆོད་པོའི་སྒོ་ནས་བསྒྱུར་བར་བྱ་ཆོག་པ་ཞིག་ཡིན་ནོ། །