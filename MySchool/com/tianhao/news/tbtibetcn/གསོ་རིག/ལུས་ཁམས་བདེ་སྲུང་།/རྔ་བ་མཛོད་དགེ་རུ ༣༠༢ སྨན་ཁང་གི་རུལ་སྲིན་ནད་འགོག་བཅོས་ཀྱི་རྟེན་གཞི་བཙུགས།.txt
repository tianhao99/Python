རྔ་བ་མཛོད་དགེ་རུ ༣༠༢ སྨན་ཁང་གི་རུལ་སྲིན་ནད་འགོག་བཅོས་ཀྱི་རྟེན་གཞི་བཙུགས།
༣༠༢ སྨན་ཁང་གི་འགོ་གཙོ་ཅི་ཅུན་ཧྲེང་གིས་མཛོད་དགེ་རྫོང་མི་དམངས་སྨན་ཁང་ལ་སྒོ་བྱང་བསྩལ་བ།
         ཕྱི་ཟླ ༧ པའི་ཚེས ༨ ཉིན་སི་ཁྲོན་ཞིང་ཆེན་རྔ་བ་ཁུལ་མཛོད་དགེ་རྫོང་རིག་གནས་ཐང་ཆེན་དུ་ཀྲུང་གོའི་སེམས་མཉམ་སྐྱོང་ཞེས་པའི་འགོ་ཚུགས་མཛད་སྒོའམ་བཅིངས་འགྲོལ་དམག་སྨན་ཁང་ཨང ༣༠༢ པའི་རུལ་སྲིན་ནད་འགོག་བཅོས་རྟེན་གཞིར་སྒོ་བྱང་བསྩལ་བའི་མཛད་སྒོ་སྤེལ་ཞིང་། མཛད་སྒོའི་ཐོག་ཀྲུང་གོའི་སེམས་མཉམ་སྐྱོང་ཞེས་པའི་རིགས་གཅིག་མཁས་པའི་སྨན་བཅོས་རུ་ཁག་དང་། དང་བླངས་པ། གསར་འགོད་པ། རྫོང་སྨན་ཁང་གི་སྨན་པ་སོགས་མི་ཉིས་རྒྱ་ལྷག་ཞུགས་ཡོད་པ་དང་། རྔ་བ་ཁུལ་འཕྲོད་བསྟེན་དང་འཆར་ལྡན་བུ་སྐྱེས་ཨུ་ཡོན་ལྷན་ཁང་གི་ཀྲུའུ་རེན་གཞོན་པ་ཕང་ལིན་དང་། མཛོད་དགེ་རྫོང་ཨུའི་ཧྲུའུ་ཅི་ཚེ་བརྟན། ༣༠༢ སྨན་ཁང་གི་འགོ་གཙོ་ཅི་ཅུན་ཧྲེང་སོགས་འགོ་ཁྲིད་རྣམ་པ་སྔ་རྗེས་སུ་སྡིངས་ཆར་བུད་དེ་གསུང་བཤད་གནང་བ་མ་ཟད།  མཛོད་དགེ་རྫོང་མི་དམངས་སྨན་ཁང་ལ་ཀྲུང་གོ་མི་དམངས་བཅིངས་འགྲོལ་དམག་གི་སྨན་ཁང་ཨང༣༠༢པའི་རུལ་སྲིན་ནད་འགོག་བཅོས་རྟེན་གཞི་སྨན་ཁང་གི་སྒོ་བྱང་གནང་།
         མཆིན་པའི་རུལ་སྲིན་ཀྱི་ནད་ནི་སྒོ་ཟོག་མང་བའི་འབྲོག་ཁུལ་ལ་མཚོན་ན་རྒྱུན་མཐོང་གི་འགོས་ནད་རིགས་སུ་གཏོགས་ལ། གཙོ་བོ་ཁྱི་དང་། སྤྱང་ཀི ཝ་སོགས་ཀྱི་པགས་པ་དང་བ་སྤུར་འཕྲད་པ་ལས་མིར་འགོས་ཀྱི་ཡོད་པ་རེད།
         རྟེན་གཞི་དེ་བཙུགས་རྗེས་སུ་ཕྱོགས་གཉིས་ཀས་རུལ་སྲིན་ནད་སློང་རྐྱེན་དང་གྲུབ་ལུགས་དང་། འཇོན་མི་སྐྱེད་སྲིང་། དཔྱད་བཅོས་ལག་རྩལ་སོགས་ཕྱོགས་གང་ཅིའི་ཐད་ནས་ཚན་ཞིབ་མཉམ་ལས་བགྱིས་ཏེ། མཛོད་དགེ་རྫོང་སྨན་ཁང་གི་འཕྲོད་བསྟེན་བྱ་གཞག་འཕེལ་རྒྱས་ཡོང་བར་སྐུལ་འདེད་དང་། མི་དམངས་མང་ཚོགས་ཀྱི་བདེ་ཐང་རྣམ་པ་ཇེ་ལེགས་སུ་འགྲོ་བར་ཤུགས་འདོན་རྒྱུ་རེད།
         མཛད་སྒོ་མཇུག་རྫོགས་རྗེས། ༣༠༢སྨན་ཁང་གི་རིགས་གཅིག་སྨན་བཅོས་རུ་ཁག་གིས་རྫོང་རྒན་གསོ་ཁང་ལ་འཚམས་འདྲི་གནང་སྟེ། མི་ཧྲེང་རྒན་རྒོན༣༠ལྷག་ལ་རིན་མེད་ཀྱིས་ནད་བརྟག་སྨན་བཅོས་དང་ལུས་པོའི་བདེ་ཐང་ལ་ཞིབ་བཤེར་གནང་བའི་ཞོར་ལ།  སྒྲ་སྡུད་འཕྲུལ་ཆས་དང་བརྩེ་སེམས་ཀྱི་ཐུམ་སྒྲིལ་དངོས་པོ་བཅས་འཚམས་རྟགས་སུ་ཕུལ་བ་རེད།
　　༣༠༢ སྨན་ཁང་གི་རིགས་གཅིག་མཁས་པས་བགྲེས་སོང་ཞིག་གི་ལུས་ཕུང་ལ་ཞིབ་བཤེར་བྱེད་བཞིན་ཡོད་པ།
     ཁ་བྱང་ཕྱི་མོ། རྔ་བ་མཛོད་དགེ་རུ༣༠༢སྨན་ཁང་གི་རུལ་སྲིན་ནད་འགོག་བཅོས་ཀྱི་རྟེན་གཞི་བཙུགས།