ཧོང་ལེན།
ཧོང་ལེན་ཁྲག་སྐེམས་འཁྲུགས་ཚད་དོན་ཚད་སེལ།། ཞེས་པ་ལ། ལྕགས་ཕྲེང་ལས། ཧོང་ལེན་བསིལ་ལ་རྩུབ་པས་ཁོང་ནད་འཁྲུ་ཞིང་འཇོམས།།ཞེས་དང༌། དཔག་བསམ་ལྗོན་ཤིང་ལས། ཧོང་ལེན་ཚ་བ་རྒྱས་པ་སེལ།། ཞེས་དང༌། རང་བྱུང་ཞབས་ཀྱིས། ཧོང་ལེན་ཁྲག་གི་ཚད་པ་སེལ།།ཞེས་པར་མིང༌། བདུད་རྩི་ཀ་བྷེ་ཏ། མ་མོ་ཀ་ལ། བྱ་རྒན་སུག་པ། ཁྲའི་སྡེར་མོ། སྤུ་ཙེ་ཤེལ། གཡའ་རུག་མ། ག་པུར་ཟིལ་གནོན་རྣམས་ཟེར།འདི་ལ་རིགས་བཞི་སྟེ། མཆོག་གྱུར་གཉིས་ནི། སྟོད་ནས་འབྱུང་བའི་ལྡུམ་རྩ་དམར་སྨུག་རུལ་པ་འདྲ་བ་དང༌། སྐྱ་སོབ་སྲོ་ལོ་འདྲ་བ་དེ་གཉིས་ཀ་རོ་ཤིན་ཏུ་ཁ་བ་སྟེ།ལྟང་རྩེ་བྱས་ནས་མགྲོན་པོས་འགེལ་འོང་བ་དེ་ཡིན། དེ་ལས་དམན་པ་བོད་ཁམས་གར་ཡང་སྐྱེ་བ་ཕོ་མོ་རིགས་གཉིས་ཏེ། ཕོ་ལྡུམ་རྫ་ལས་སྐྱེ་བ་ནི།།འཁྲུངས་དཔེར། ཧོང་ལེན་གཡའ་ཤག་རྫ་ལས་སྐྱེ།། ལོ་མ་སྨུག་མཐུག་སྣུམ་པ་ལ།། མེ་ཏོག་སྨུག་པོ་འབྲོང་ལོ་འདྲ།། རྩ་བ་སྤུ་ཅན་གོང་བྲུན་འདྲ།། ཞེས་པ་དང༌། མོ་ལྡུམ་སྤང་ལས་སྐྱེ་བ་ནི།། འདྲ་དཔེར། ཧོང་ལེན་མོ་ཞེས་བྱ་བ་ནི།།ན་དང་སྤང་གི་མཚོ་ལས་སྐྱེ།། ལོ་མ་མཐུག་གཉེར་འཕྱངས་པ་ལ།། མེ་ཏོག་དཀར་པོ་སྤྱང་མཇུག་འདྲ།། རྩ་བ་གོང་མོའི་རིལ་མ་འདྲ།།ཡན་ལག་ཁ་སྤུ་རིང་ལ་མང༌།། རོ་ནི་ཁ་ལ་ནུས་པ་བསིལ།། ཁྲག་མཁྲིས་རྒྱས་པའི་ཚ་བ་འཇོམས།། ཞེས་དང༌། དཔག་བསམ་ལྗོན་ཤིང་ལས།ཧོང་ལེན་ན་སྤང་ལས་སྐྱེ་ཡིས།། གླང་ཐབས་ལྷོག་པ་གཟེར་ཐུང་འཇོམས།། ཚད་པ་ཀུན་སེལ་ཁྱད་པར་དུ།། དུག་སེལ་ཞུ་རྗེས་སྙོམས་པ་ཡིན།།སྨན་རྣམས་ཀུན་ལ་བློན་པོ་འདྲ།། ཞེས་གསུངས་སོ།། རྟོགས་བརྗོད་ལས། གཡའ་གངས་རྫ་མཐོན་འཛིན་པའི་གཡའ་རུག་མ།། ཟངས་ལུས་གཡུ་ལོ་མཆོང་གི་མེ་ཏོག་མཛེས།།རྐང་པ་ལྷ་བྱའི་བདུད་རྩིས་རྨ་ཚད་སེལ།། ཆུ་འཐུད་ཁྲག་མཁྲིས་འཁྲུགས་སེལ་གཙོ་མོ་ལགས།། ཞེས་སོ།།<?xml:namespace prefix = o ns = "urn:schemas-microsoft-com:office:office" />