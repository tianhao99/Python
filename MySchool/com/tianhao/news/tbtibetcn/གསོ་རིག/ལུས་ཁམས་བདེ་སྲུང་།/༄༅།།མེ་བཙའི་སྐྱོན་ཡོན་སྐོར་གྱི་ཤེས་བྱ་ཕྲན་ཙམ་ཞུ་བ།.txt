༄༅།།མེ་བཙའི་སྐྱོན་ཡོན་སྐོར་གྱི་ཤེས་བྱ་ཕྲན་ཙམ་ཞུ་བ།
དེང་སྐབས་སྨན་པ་ཁ་ཅིག་གི་ནད་ཡོད་དོ་ཅོག་ལ་མེ་བཙའ་རྒྱག་གི་འདུག་པ་དང་།ཡང་འགའ་རེས་ནད་གང་ལའང་མེ་བཙའ་མི་གདབ་པ་སྟེ།ལག་ལེན་ཐ་དད་པ་དེ་གཉིས་ཀ་ཚུལ་དང་མི་མཐུན་སྙམ་མོ།ཅི་ཕྱིར་ཞེ་ན།ནད་རིགས་ཀུན་ལ་མེ་བཙའ་ཁོ་ནས་བཅོས་ཟེར་ན་ཐལ་ཆེ་བའི་སྐྱོན་དང་།ནད་གང་ལའང་མེ་བཙའ་མི་གདབ་པ་ནི་གུ་དོག་པའི་སྐྱོན་དུ་འགྱུར།སྤྱིར་བཏང་དུ་ཚ་བ་ཁྲག་མཁྲིས་ལས་གྱུར་པའི་ནད་རིགས་ལ་གཏར་ག་གཙོ་བོ་དང་།གྲང་བ་བད་རླུང་ལས་གྱུར་པའི་ནད་རིགས་ལ་མེ་བཙའ་གཙོ་བོ་གདབ་དགོས་པ་རྒྱུད་ནས་གསུངས་སོ།ཡིན་ནའང་དམིགས་བསལ་ཚ་བ་ཁྲག་མཁྲིས་ལས་གྱུར་པ་ཡིན་ཡང་མེ་བཙའ་གདབ་ཏུ་རུང་བའི་ནད་རིགས་རྣམ་པ་དྲུག་དང་།ཚ་བ་གཏར་དུ་མི་རུང་བའི་ནད་རིགས་རྣམ་པ་བདུན་ཡང་གསུངས་ཡོད་པ་ནི་ཤིན་ཏུ་མན་ངག་ཟབ་མོ་སྟེ་རྒྱུད་ལས།མཁྲིས་པ་རྩ་རྒྱུག་ནད་ལ་འབྲོས་འཕྲང་བལྟམ། ཞེས་དངོས་བསྟན་དུ་གསུངས་པ་ནི། མཁྲིས་པ་རྩ་རྒྱུག་རིམས་ནད་མཁྲིས་པར་བབས་པ་ལ་དགོངས་པ་དང་།རིམས་ནད་གཞན་ལ་ཡང་འབྲོས་འཕྲང་བསྡམ་དགོས་པར་ཤུགས་བསྟན་དུ་གོ་བ་རིགས་སོ།
གལ་ཏེ་ཚ་བ་ཡོད་པར་དྭོགས་ནས་འབྲོས་འཕྲང་མ་བསྡམས་ན་རིམས་གཉན་ཕལ་ཆེར་གྱིས་སྲོག་ལ་ཐོབ་ཤ་བྱེད་པས།ཚ་བ་ཆེ་ཆུང་ལ་མི་ཞེད་པར་མེ་བཙས་འབྲོས་འཕྲང་བསྡམས་པ་ནི་གནད་དོ།      
དཔེར་ན་རིམས་གཉན་གྱི་ནད་ནི་ཡར་རྫོང་ཀླད་པ་ལ་ཤོར་ན་ཡ་མ་ཀླད་གཟེར་དུ་འགྱུར་བ་དང་། མར་རྫོང་མཁལ་མ་ལ་བབས་ན་གཉན་ཁ་མེད་དུ་འགྱུར་བ།བར་ཛོང་སྙིང་ལ་བབས་ན་ནག་པོ་རྒྱུག་འགྱེལ་དུ་འགྱུར་བ་སོགས་ངེས་པ་མེད་པས་དེ་དག་སྲོག་ལ་རྒོལ་བའི་གལ་འགགས་ལ་ཐོག་མ་ནས་རིམ་གཉན་གྱི་རིགས་ལ་འབྲོས་འཕྲང་དགག་ན་བཙན་རྫོང་རང་ལག་ཏུ་ཚུད་པས་དགྲ་བོ་ཇི་ལྟར་དཔུང་འཇུག་ཀྱང་ཉམས་མི་ང་བ་བཞིན་ནོ།ཡང་ནད་ཚ་གྲང་གང་ལའང་གཟེར་མིག་དང་ན་ཟུག་གར་ཡོད་ལ་མེ་བཙའ་བཏབ་ན་མི་རུང་སྟེ།དཔེར་ན་མཆིན་ཚད་དང་མཆིན་པ་སྐྲངས་པའི་ན་ཟུག་གཅོག་པར་སེམས་ནས་མཆིན་གསང་ངལ་མཆིན་སྟེང་དུ་མེ་བཙའ་བཏབ་ན་མཆིན་པའི་ཚ་བ་འཕེལ་ནས་སྲོག་ལ་ཉེན་པ་དང་།དེ་བཞིན་དུ་སྨུག་པོ་ཚ་བའི་མཆིན་ཁྲག་འཕེལ་བའམ་མཆིན་པ་བསྣད་འགྲམས་ཀྱི་ན་ཟུག་ལ་མེ་བཙའ་བཏབ་ན་མཆིན་ཁྲག་རུལ་བར་འགྱུར་བས་ཉེན་ཆེ།གློ་ཚད་གཟེར་ཐུང་གི་ན་ཟུག་གཅོག་པར་སེམས་ནས་གློ་གསང་དང་གཟེར་མིག་ཏུ་མེ་བཙའ་བཏབ་ན་གློ་ཡུལ་གྱི་ཚད་པ་འཕེལ་བར་བྱེད།རྣག་ཚ་བའི་ན་ཟུག་ལ་མེ་བཙའ་བཏབ་ན་ན་ཟུག་ཆེས་ཆེར་ཐུ་རུ་འགྲོ་གི་རེད།
དེ་འདྲའི་རིགས་ཤིན་ཏུ་མང་བས་གཟེར་མིག་ཡོད་ཚད་ལ་མེ་བཙའ་གདབ་དགོས་པའི་ངེས་པ་མེད་དོ། 
ཡང་།དཔེར་ན་ཡ་མ་ཀླད་གཟེར་གྱི་ནད་ལ་ཐོག་མའི་ཞག་འགའི་ནང་མགོ་གཟེར་ཤིན་ཏུ་ཆེ་སྐབས་མགོ་བོར་ཚ་བ་ཆེ་ཡང་སྤྱི་གཙུག་དང་། སྡུད་སྒོ། མཚོགས་གསང་། ཨན་སྟོང་དང་པོ་ཚིགས་པ་དྲུག་བདུན།བྲང་གཞུང་དཀར་ནག་མཚམས་རྣམས་སུ་མེ་བཙའི་འབྲོས་འཕྲང་བསྡམས་པ་དང་།མགོ་བོའི་རེ་ཐག་བཞི་སོགས་གཟེར་མིག་གར་ཐོན་ལ་མེ་བཙའ་བཏབ་ན་ནད་ཀྱི་རྩེ་བཅིལ་བས་སྲོག་ལ་རྒོལ་མི་ནུས།ཟས་དུག་དང་ཕོ་གླང་ལ་ཐོག་མར་ཕོ་གསང་གཟེར་མིག་དེར་མེ་བཙའ་བཏབ་ན་ནད་རྩ་རུ་མི་བྱེད་བར་ཕན་ཆེ་ལ་ནད་ཚབས་ཆུང་བ་ལམ་ནས་ཟློག་པར་བྱེད་དོ།རྒྱུ་མའི་གླང་འཐབ་ལྡང་བར་ཐོག་མར་རྒྱུ་གསང་གོང་འོག་དང་རྒྱུ་ལྷག་གསང་ལ་མེ་བཙའ་བཏབ་ན་གཤགས་བཅོས་བྱེད་མི་དགོས་པར་ནད་གཏིང་འདོན་བྱེད་ཐུབ།རྩ་རྒྱུས་ཀྱི་ནད་རྐང་ལག་རེངས་འཁུམས་དང་།ཚོར་བ་མེད་པ་རྣམས་གཟེར་མིག་གར་ཐོན་དང་།རྩ་ནག་དང་ཤ་སུལ་གྱི་གསང་རྣམས་སུ་མེ་བཙའ་བཏབ་ན་འགུལ་བསྐྱོད་བདེ་བར་འགྱུར་།ལྷུ་ཚིགས་ཕྲལ་བའམ་བསྣད་པར་གཟེར་མིག་གར་ཐོན་དུ་མེ་བཙའ་བཏབ་པས་སྐྲངས་པ་འཇག་ལ་ལྷུ་ཚིགས་རང་མལ་དུ་གཞུག་པར་ཕན་ཆེ།
མ་ཞུ་བ་དང་།གྲང་འཁྲུ།རྒྱུ་གཅོང་གི་ནད་རྣམས་ལ་ཕོ་གསང་ཁ་དགུ་སོགས་ལ་མེ་བཙའ་བཏབ་ན་འཇུ་བྱེད་ཀྱི་ནུས་པ་མངོན་གསལ་དུ་ཆེ་རུ་འགྲོའོ།དེ་ལྟ་བུ་དུ་མ་ཞིག་ཡོད་ཀྱང་གཙོ་བོ་སློབ་དཔོན་གྱི་མན་ངག་རང་ཉིད་ཀྱི་ལག་ཏུ་བླངས་པའི་མྱོང་ཚོར་འགའ་ཙམ་ཞུས་པ་ཡིན་ཞིང་སྨན་གྱི་ནུས་པ་ལས་མེ་བཙའ་ཉིད་རྣོ་མྱུར་ཕན་ནུས་ཆེ་བ་ཡོད་དོ།ཡང་ནད་ཡོད་དོ་ཅོག་ལ་མེ་བཙའ་མི་རུང་བ་ཤེས་པར་བྱ་ལ།ལྷག་པར་དུ་གོང་དུ་ཞུས་པ་རྣམས་དང་།གཞན་ཡང་མིག་རྩ་ལ་བཏབ་ཉེས་ན་མིག་གི་མཐོང་ཤེད་ཆུང་དུ་འགྲོ་བའམ་ཐ་ན་མིག་ལོང་བར་འགྲོ་བ་དང་།ཕོ་མོའི་སྲིད་རྩ་དང་མཁལ་མའི་རྩ་གཉན་ལ་མེ་བཙའ་བཏབ་ན་རིགས་རྒྱུད་མི་འབྱུང་བ་དང་།དབང་པོ་ལས་སུ་མི་རུང་བར་བྱེད་པ་སོགས་སྐྱོན་ཡོན་སྤང་བླང་ཡང་ཤིན་ཏུ་མང་ཡང་རེ་ཞིག་དེ་ཙམ་གྱིས་འཐུས་པར་བྱས་སོ།འདི་ལ་འགལ་འཁྲུལ་ཉེས་བཤད་ཅི་རིགས་ཡོད་སྲིད་པས་མཁས་དབང་དགེ་རྒན་རྣམས་ཀྱིས་དག་བཅོས་བཀའ་སློབ་གནང་བར་མཁྱེན་མཁྱེན།