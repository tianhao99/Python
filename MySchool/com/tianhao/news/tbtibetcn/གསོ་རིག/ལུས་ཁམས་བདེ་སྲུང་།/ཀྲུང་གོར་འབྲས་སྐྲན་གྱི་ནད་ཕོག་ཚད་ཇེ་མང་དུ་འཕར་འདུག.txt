ཀྲུང་གོར་འབྲས་སྐྲན་གྱི་ནད་ཕོག་ཚད་ཇེ་མང་དུ་འཕར་འདུག
ཀྲུང་གོའི་གསར་འགྱུར་དྲ་བའི་ཟླ ༦ པའི་ཚེས ༣༠ ཉིན་གྱི་འཕྲིན་དུ། རྒྱལ་ཁབ་འཕྲོད་བསྟེན་འཆར་སྐྱེས་ཨུ་ལྷན་གྱི་ཀྲུའུ་རེན་གཞོན་པ། རྒྱལ་ཁབ་ཀྱི་ཀྲུང་ལུགས་སྨན་རྫས་དོ་དམ་ཅུས་ཀྱི་ཅུས་ཀྲང་ཝང་ཀའོ་ཆང་གིས་དེ་རིང ༢༠༡༣ ལོའི་རྒྱལ་ཡོངས་ཀྱི་སྐྲན་ནད་ཐོ་འགོད་ཀྱི་མཇུག་འབྲས་ལ་དབྱེ་ཞིབ་བྱས་པར་གཞིགས་ན། ཀྲུང་གོའི་འབྲས་སྐྲན་ནད་ཕོག་ཚད་ནི་ཁྲི་བཅུ་ཆའི ༢༣༥ ཡིན་ལ། གློ་བ་དང་ནུ་མའི་འབྲས་སྐྲན་ནི་ཕོ་མོར་ནད་བྱུང་ཚད་ཀྱི་སོ་སོའི་དང་པོ་དེ་ཟིན་ཡོད་པ་དང་། ལོ་ངོ་བཅུའི་རིང་ཀྲུང་གོར་འབྲས་སྐྲན་བྱུང་ཚད་ཇེ་མང་དུ་འཕར་ཡོད་པ་རེད་ཅེས་བསྟན་བྱུང་།
　　རྒྱལ་སྲིད་སྤྱི་ཁྱབ་ཁང་གསར་འགྱུར་གཞུང་སྒྲུབ་ཁང་གིས་དེ་རིང་གསར་འགྱུར་ཁྱབ་བསྒྲགས་ཚོགས་འདུ་བསྡུར་ནས། རྒྱལ་ཁབ་འཕྲོད་བསྟེན་འཆར་སྐྱེས་ཨུ་ལྷན་གྱི་ཀྲུའུ་རེན་གཞོན་པ། རྒྱལ་ཁབ་ཀྱི་ཀྲུང་ལུགས་སྨན་རྫས་དོ་དམ་ཅུས་ཀྱི་ཅུས་ཀྲང་ཝང་ཀའོ་ཆང་གིས་《ཀྲུང་གོའི་སྡོད་དམངས་ཀྱི་འཚོ་བཅུད་དང་གཅོང་ནད་ཀྱི ༢༠༡༥ ལོའི་འབྲེལ་ཡོད་གནས་ཚུལ་སྐོར་སྙན་ཞུ》ཕུལ་བ་མ་ཟད། གསར་འགོད་པའི་བཅར་འདྲི་དང་ལེན་བྱས།
　　ཝང་ཀའོ་ཆང་གིས་གཅོང་ནད་ཀྱི་ནད་གཞིའི་གནས་ཚུལ་གཙོར་བཟུང་ནས་ངོ་སྤྲོད་གནང་ཞིང་། ༢༠༡༢ ལོར་རྒྱལ་ཡོངས་སུ་ལོ་ན ༡༨ དང་དེའི་ཡན་གྱི་དར་མར་ཁྲག་ཤེད་མཐོ་བའི་ནད་བྱུང་ཚད་ནི་བརྒྱ་ཆའི ༢༥.༡ ཡིན་ལ། གཅིན་པ་མངར་འགྱུར་གྱི་ནད་ཕོག་ཚད་བརྒྱ་ཆའི ༩.༧ དེ་ནི ༢༠༠༢ ལོ་དང་བསྡུར་ན། ནད་ཕོག་ཚད་མང་དུ་འགྲོ་བཞིན་ཡོད་པ་དང་། ལོ་ན ༤༠ ཡི་ཡན་གྱི་མི་ཚོགས་ལ་དལ་གཤིས་གློ་འགག་གི་ནད་ཀྱི་བྱུང་ཚད་བརྒྱ་ཆའི ༩.༩ རེད་འདུག
　　༢༠༡༣ ལོའི་རྒྱལ་ཡོངས་ཀྱི་འབྲས་སྐྲན་ཐོ་འགོད་མཇུག་འབྲས་ལ་དབྱེ་ཞིབ་བྱས་པར་གཞིགས་ན། ཀྲུང་གོའི་འབྲས་སྐྲན་ནད་ཕོག་ཚད་ནི་ཁྲི་བཅུ་ཆའི ༢༣༥ ཡིན་ལ། གློ་བ་དང་ནུ་མའི་འབྲས་སྐྲན་ནི་ཕོ་མོར་ནད་བྱུང་ཚད་ཀྱི་སོ་སོའི་དང་པོ་དེ་ཟིན་ཡོད་པ་དང་། ལོ་ངོ་བཅུའི་རིང་ཀྲུང་གོའི་འབྲས་སྐྲན་བྱུང་ཚད་ཇེ་མང་དུ་འཕར་ཡོད་པ་རེད། ཝང་ཀའོ་ཆང་གིས་གཅོང་ནད་ཀྱི་ནད་གཞིའི་གནས་ཚུལ་གཙོར་བཟུང་ནས་ངོ་སྤྲོད་གནང་དུས། ༢༠༡༢ ལོར་རྒྱལ་ཡོངས་ཀྱི་སྡོད་དམངས་གཅོང་ནད་ལས་འདས་ཚད་ཁྲི ༡༠ ཆའི ༥༣༣ ཡིན་ལ། དེས་ཚེ་འདས་ཡོངས་ཀྱི་བརྒྱ་ཆའི ༨༦.༦ ཟིན་ཡོད། སྙིང་དང་ཀླད་པའི་ཁྲག་རྩའི་ནད། འབྲས་སྐྲན། དལ་བའི་རང་བཞིན་གྱི་དབུགས་ལམ་གྱི་ནད་ནི་འཆི་རྐྱེན་གཙོ་བོ་ཡིན་ལ། དེས་སྤྱིའི་ཤི་ཚད་ཀྱི་བརྒྱ་ཆའི ༧༩.༤ ཟིན་ཡོད་པ་དང་། དེའི་ཁྲོད་སྙིང་དང་ཀླད་པའི་ཁྲག་རྩའི་ནད་ཀྱིས་ཤི་ཚད་ནི་ཁྲི་བཅུ་ཆའི ༢༧༡.༨ དང་། འབྲས་སྐྲན་གྱིས་ཤི་ཚད་ནི་ཁྲི་བཅུ་ཆའི ༡༤༤.༣ དལ་བའི་རང་བཞིན་གྱི་དབུགས་ལམ་གྱི་ནད་ཀྱིས་ཤི་ཚད་ཁྲི་བཅུ་ཆའི ༦༨ རེད། ཚད་ལྡན་ཅན་གྱི་ཐག་གཅོད་བྱས་རྗེས། སྙིང་ནད་དང་གློ་སྐྲན་སོགས་རིམ་བཞིན་ཇེ་མང་དུ་འཕར་བ་ལས་གཅོང་ནད་མང་ཤོས་ནི་ཤི་ཚད་ཇེ་དམར་འགྲོ་བའི་རྣམ་པ་མངོན་ཡོད་འདུག
　　གཅོང་ནད་ཀྱི་ཉེན་ཁའི་ཐད། ཝང་ཀའོ་ཆང་གིས། ཀྲུང་གོར་ད་ལྟ་ཐ་མག་རྔུབ་མཁན་མི་གྲངས་དུང་ཕྱུར ༣ ལས་བརྒལ་ཡོད་ལ། ལོ་ན ༡༥ ཡན་གྱི་མི་ཚོགས་ཀྱིས་ཐ་མག་རྔུབ་ཚད་བརྒྱ་ཆའི ༢༨.༡ དང་། དེའི་ཁྲོད་སྐྱེས་པའི་ཐ་མག་རྔུབ་ཚད་ནི་བརྒྱ་ཆའི ༥༢.༩ ཐ་མག་མི་རྔུབ་མཁན་ལ་ཐ་མག་བརྒྱུད་རྔུབ་ཀྱི་གནོད་པ་ཐེབས་ཚད་བརྒྱ་ཆའི ༧༢.༤ རེད། ༢༠༡༢ ལོར་རྒྱལ་ཡོངས་སུ་ལོ་ན ༡༨ དང་དེའི་ཡན་གྱི་དར་མའི་ཁྲོད་ཆ་སྙོམས་ཆང་འཐུང་ཚད་ཧྲིང ༣ དང་། ཆང་འཐུང་མཁན་ཁྲོད་ཆང་དུག་ཐེབས་མཁན་ནི་བརྒྱ་ཆའི ༩.༣ དང་། དེའི་ཁྲོད་ནི་སྐྱེས་པས་བརྒྱ་ཆའི ༡༡.༡ དང་། དར་མའི་ནམ་རྒྱུན་ལུས་ཕུང་སྦྱོང་བརྡར་བྱེད་ཚད་ནི་བརྒྱ་ཆའི ༡༨.༧ རེད་ཅེས་བརྗོད་བྱུང་།
　　ཐ་མག་རྔུབ་པ་དང་། ཆང་མང་པོ་འཐུང་པ། ལུས་པོའི་འགུལ་སྐྱོད་ཉུང་པ། ཚིལ་མཐོ་བ་སོགས་བཟའ་བཏུང་བདེ་ཐང་མིན་པ་ནི་གཅོང་ནད་བྱུང་པའི་རྐྱེན་གཙོ་བོ་ཡིན་ཞིང་། སྤྱི་ཚོགས་དཔལ་འབྱོར་མགྱོགས་མྱུར་འཕེལ་རྒྱས་དང་སྤྱི་ཚོགས་ཀྱི་རྣམ་པ་འགྱུར་བ་དེས་མི་རྣམས་ལ་ལས་ཀ་དང་། འཚོ་བའི་གནོན་ཤུགས་ངེས་ཅན་སྤྲད་ཡོད་པས། བདེ་ཐང་ལ་གནོད་པ་ཐེབས་པའང་སྣང་མེད་འཇོག་མི་རུང་ངོ།
　　ཝང་ཀའོ་ཆང་གིས། གཅོང་ནད་ཕོག་པ་དང་། ཚེ་ལས་འདས་པའི་རྐྱེན་གཙོ་བོ་ནི་དཔལ་འབྱོར་དང་། སྤྱི་ཚོགས། མི་གྲངས། སྤྱོད་ལམ། ཁོར་ཡུག་སོགས་དང་འབྲེལ་བ་ངེས་ཅན་ཡོད་དེ། ཕྱོགས་གཅིག་ནས་མི་རྣམས་ཀྱི་འཚོ་བའི་སྤུས་ཚད་དང་འཚོ་བཅུད་ཆུ་ཚད་རིམ་གྱིས་ཇེ་མཐོར་སོང་པ་དང་བསྟུན། མི་རེའི་ཆ་སྙོམས་སྔོན་དཔག་ལོ་ཚད་ཀྱང་ཇེ་རིང་དུ་འཕར་བ་དང་། རྒས་འཁོག་གི་མི་གྲངས་ཡང་ཇེ་མང་དུ་སོང་ནས་རང་རྒྱལ་གྱི་གཅོང་ནད་ཀྱི་ནད་པའི་གཞི་གྲངས་ཆེ་རུ་ཕྱིན་ཡོད། ཕྱོགས་གཞན་ཞིག་ནས། སྨན་བཅོས་འཕྲོད་བསྟེན་ལམ་ལུགས་རིམ་བཞིན་གཏིང་ཟབ་སྐུལ་འདེད་བྱས་པ་དང་བསྟུན། གྲོང་བརྡལ་སྡོད་དམངས་ཀྱིས་སྨན་བཅོས་འཕྲོད་བསྟེན་ཞབས་ཞུའི་དགོས་མཁོ་ཇེ་མཐོར་ཕྱིན་པ་དང་། སྤྱི་བའི་འཕྲོད་བསྟེན་དང་སྨན་བཅོས་ཞབས་ཞུའི་ཆུ་ཚད་རིམ་བཞིན་མཐོར་འདེགས་བྱུང་པ་དང་བསྟུན། གཅོང་ནད་ཀྱི་ནད་པའི་འཚོ་ཚད་ཀྱང་རིམ་གྱིས་ཇེ་རིང་དུ་ཕྱིན་པ་དང་།གཅོང་ནད་བྱུང་ཚད་ཇེ་མཐོར་ཕྱིན་པ་དང་ཤི་ཚད་ཇེ་དམར་ཕྱིན་པ་དེས་རྒྱལ་ཁབ་ཀྱི་སྤྱི་ཚོགས་དཔལ་འབྱོར་ཆ་རྐྱེན་དང་སྨན་བཅོས་འཕྲོད་བསྟེན་ཆུ་ཚད་འཕེལ་རྒྱས་བྱུང་པ་མཚོན་ཡོད་ལ། དེ་ནི་རྒྱལ་དམངས་ཀྱི་འཚོ་བའི་ཆུ་ཚད་ཇེ་མཐོར་ཕྱིན་པ་དང་ཚེ་ཐག་ཇེ་རིང་དུ་ཕྱིན་པའི་མཐར་ཐུག་གི་མཇུག་འབྲས་རེད་ཅེས་བསྟན་བྱུང་།
　　ཁོས། དེ་ལྟར་ནའང་། ང་ཚོས་སོ་སོའི་བདེ་ཐང་མ་ཡིན་པའི་འཚོ་བ་རོལ་ཚུལ་གྱིས་གཅོང་ནད་ལ་ཤུགས་རྐྱེན་ངེས་ཅན་ཐེབས་ཡོད་པ་གསལ་བོར་རྟོགས་དགོས་ཏེ། མི་གྲངས་རྒན་འགྱུར་སོགས་སྤྱི་ཚོགས་རྒྱུ་རྐྱེན་དང་ཐ་མག་རྔུབ་པ་སོགས་རྐྱེན་ཉེན་ཁ་ཅན་གྱི་འཕེལ་རྒྱས་ཀྱི་རྣམ་པས། རང་རྒྱལ་གྱི་གཅོང་ནད་ཀྱི་སྤྱིའི་སྔོན་འགོག་གི་དུས་བབ་ཧ་ཅང་ཛ་དྲག་ཡིན་ལ། སྔོག་འགོག་གི་ལས་དོན་དཀའ་ངལ་ཆེན་པོར་འཕྲད་ཡོད་པ་རེད་ཟེར།
　ཁ་བྱང་ཕྱི་མོ། ཀྲུང་གོར་འབྲས་སྐྲན་གྱི་ནད་ཕོག་ཚད་ཇེ་མང་དུ་འཕར་འདུག