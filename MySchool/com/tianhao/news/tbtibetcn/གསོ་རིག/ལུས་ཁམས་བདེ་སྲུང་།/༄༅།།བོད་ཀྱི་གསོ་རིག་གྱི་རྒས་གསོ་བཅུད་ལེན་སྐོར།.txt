༄༅།།བོད་ཀྱི་གསོ་རིག་གྱི་རྒས་གསོ་བཅུད་ལེན་སྐོར།
མིག་སྔའི་བསྡོམས་རྩིས་འབྲས་བུ་ལ་གཞིགས་ན་བོད་ལྗོངས་ཧྲིལ་བོའི་མི་གྲངས་ཡ་གཉིས་དང་འབུམ་བདུན་གྱི་ཁྲོད། དགུང་ལོ༨༠ནས་༨༩ལ་སོན་པའི་མི་རྒན་པ་༡༨༢༤༨ཡོད་ལ། ༡༠ནས་༩༩བར་གྱི་རྒན་རྒོན་མི་༡༢༧ཡང་དགུང་ལོ་བརྒྱ་ཡན་གྱི་རྒན་རྒོན་༧༩ཡོད་པ་དེས་ལྗོངས་འདི་རྒྱལ་ཡོངས་ཀྱི་ལོ་བརྒྱའི་རྒན་རྒོན་ཆེས་མང་བའི་ས་ཁུལ་ཞིག་ཏུ་གྱུར་ཡོད། མི་མང་ཤོས་ཞིག་གིས་མར་དང་རྩམ་པ། ཤ་འོ་ཇ་ལ་སོགས་པ་རྫས་ལུད་འབགས་བསླད་ཀྱིས་མ་བསླད་པའི་སྣུམ་དྲོད་ཟས་རིགས་ནི་མི་དེ་དག་ཚེ་རིང་ལོ་བརྒྱར་ལོན་པའི་རྒྱུ་རྐྱེན་གལ་ཆེན་ཞིག་ཏུ་རྩིས་བཞིན་ཡོད་ནའང་། མཐོ་སྒང་གི་ས་གཤིས་ཁོར་ཡུག་དང་གྲང་ངར་ཆེ་བའི་ནམ་ཟླས་ཀྱང་རྒས་བ་སྲ་བ་དང་ཚེ་རིང་བའི་ཐད་ནས་ཐུན་མོང་མ་ཡིན་པའི་བྱེད་ནུས་ཤིག་འདོན་བཞིན་ཡོད་པ་ནི་སྨྲོས་མ་དགོས་པ་ཞིག་རེད། གཞན་དུ་མདོ་དབུས་མཐོ་སྒང་བ་ཚོས་ཚེ་སྲོག་གི་གཞི་འཛིན་ས་དང་ཕུང་ཁམས་བདེ་ཐང་གི་རྟེན་དུ་གྱུར་བའི་བོད་ཀྱི་གསོ་རིག་གི་བཅོས་ཐབས་ལག་ལེན་དག་ཀྱང་རྒས་གསོ་ཚེ་རིང་དང་འབྲལ་ཐབས་མེད་པ་ཞིག་ཡིན་པ་གོར་མ་ཆགས།
        བོད་ཀྱི་གསོརིག་གིས་བསྟན་པའི་རྒས་གསོ་བཅུད་ལེན་ནི་འབྱུང་བ་ལྔ་དང་ཉེས་པ་གསུམ། འདུ་བ་སྙོམས་མིན་ལ་སོགས་པའི་ནང་པའི་ལྟ་ཚུལ་གྱི་ཤན་ཆེས་ཆེ་ཐེབས་པའི་ལུས་ཟུངས་གསོ་བའི་རིག་པ་དང་འབྲེལ་བ་ཆེས་ཆེར་ལྡན། སྤྱིར་བོད་མི་ཚོས་ཆོས་ལ་ཕུར་ཚུགས་སུ་དད་མོས་བྱེད་ཅིང་ནང་བའི་ལྟ་གྲུབ་གྱི་ཤན་ཞུགས་ཡོད་པའང་འཚོ་བའི་ཕྱོགས་ག་ས་གང་དུ་མངོན་འདུག དེ་ཡང་ཇི་སྐད་དུ། ཕྱིའི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་བདག་ཉིད་གཅིག་ཏུ་འབྲེལ་ཞེས་སྣོད་བཅུད་གཉིས་གཅིག་ལ་གཅིག་བརྟེན་ཅིང་། དེ་དག་ཀྱང་ས། ཆུ། མེ། རླུང་། །ནམ་མཁས་བཅས་འབྱུང་བ་ལྔས་སྒོ་ནས་གྲུབ་ཡོད་པར་བསྟན་པ་ནི་བྱང་པ་རྣམ་རྒྱལ་གྲགས་བཟང་མཆོག་གི་བདུད་རྩི་ཆུ་རྒྱུན་ལས། དེ་ཡང་སའི་ཁམས་ཀྱི་སྲ་བར་བྱེད་པས་དེ་མེད་ན་ལུས་མི་འགྲུབ་ཅིང་ཆུ་ཡིས་གཤེར་པར་བྱེད་པ་དེ་མེད་ན་གོང་བུར་སྡུད་པར་མི་འདུས། དེ་ཡིས་དྲོ་བར་བྱེད་དེ་དེ་མེད་ན་མི་སྨིན་ཞིང་། རླུང་གིས་ཡང་བ་བྱེད་དེ་དེ་མེད་ན་འཕེལ་བར་མི་འགྱུར་ལ། ནམ་མཁའ་ནི་གཟུགས་ཅན་སྐྱེ་བའི་གོ་འབྱེད་པའི་ཕྱིར། དེ་མེད་པར་གཟུགས་འཕེལ་བའི་གོ་སྐབས་མི་བྱེད་པར་འགྱུར་རོ། ཞེས་པ་ནང་བཞིན་འབྱུང་བ་རེ་རེའི་བྱེད་ལས་ངེས་ཏེ་ཟས་སྤྱོད་ཚན་དང་རན་ན་ལུས་བདེ་ཞིང་ཚེ་རིང་བར་འགྱུར་ལ། དེ་ལས་ལྡོག་ཏེ་ཟས་སྤྱོད་ཚད་ལས་བརྒལ་བའམ་ལོག་པ་གང་རུང་བྱས་ན་ནད་སློང་མའི་གནས་ལུགས་བསྟན་ཡོད། དེ་བས་འབྱུང་བ་ལྔ་པོ་འདི་འཇིག་རྟེན་ཆགས་པའི་རྒྱུ་རྐྱེན་གལ་ཆེན་ཞིག་ཡིན་པ་ཙམ་ཏུ་མ་ཟད། གཞི་དངོས་པོའི་གནས་ཚུལ་ཞིག་ཏུའང་གྲུབ་པས། ཚད་ངེས་ཅན་ཞིག་ནས་བོད་གསོའི་འབྱུང་བའི་བདག་ཉིད་གཅིག་འབྲེལ་གྱི་ལྟ་ཚུལ་འདིས་ཕྱི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་བར་གྱི་བདག་ཉིད་གཅིག་འབྲེལ་བ་བརྗོད་ཡོད།
       འདི་ལས་བོད་མི་ཚོས་གནའ་སྔ་མོ་ནས་འཇིག་རྟེན་འདིའི་བྱ་དངོས་ཡོད་ཚད་གཅིག་ལ་གཅིག་རྟེན་དང་ཕན་ཚུན་མཐུན་སྦྱོར་གྱི་གལ་ཆེན་རང་བཞིན་རྟོགས་ཡོད་ལ། ལྷག་པར་དུ་ཁོར་ཡུག་སྲུང་སྐྱོབ་དང་སྐྱེ་ཁམས་སྣ་མང་ལ་མཐོང་རྩིས་བྱེད་པ་ཚོར་ཐུབ། བོད་ཀྱི་གསོ་རིག་གི་ཁྲོད་དུའང་ལས་རྒྱུ་འབྲས་རྩིས་པ། ཆོས་ཀྱི་བདག་མེད་དང་སྐྱེ་བ་སྔ་ཕྱི་ཁས་ལེན་པ་ལ་སོགས་པའི་ནང་པའི་བསམ་བློའི་བག་ཆགས་མཐུག་པོ་ཞིག་ཡོད་པ་འདིས་མི་རྣམས་ལ་འཇིག་རྟེན་ཆོས་བརྒྱད་སྤུན་པ་བཞིན་དོར་ཞིང་ཐོབ་ཤོར་ལ་ལེ་ལན་མི་འདེད་པ། འདོད་ཆུང་ཆོག་ཤེས་བྱེད་པ། སྡུག་བསྔལ་ལམ་དུ་ཁྱེར་བ་ལ་སོགས་པའི་སངས་རྒྱས་ཆོས་ལུགས་ཀྱི་ལྟ་བས་རང་བློའི་མདུད་རྒྱ་གྲོལ་ཞིང་དལ་འབྱོར་རྙེད་དཀའ་བར་ངེས་ཤེས་རྙེད་དེ། ཉོན་མོངས་དུག་གསུམ་གྱིས་ཉེས་གསུམ་སྣ་འདྲེན་པའི་རྒྱུན་ཤེས་སམ་གོམས་སྲོལ་ཡག་པོ་འདིས་མིའི་ཁོག་རྒྱ་བསྐྱེད་ཅིང་ཚེ་རིང་བ་ལའང་ཕན་ཐོགས། ཡང་གཅིག་བཤད་ན་བོད་མི་རིགས་ལ་འདི་ལྟ་བུའི་བསམ་བློ་བག་ཆགས་ཤིག་ཡོད་པའི་རྐྱེན་གྱིས་མི་རིགས་གཞན་དང་བསྡུར་ན་འཆི་བ་ལ་དེ་འདྲའི་ཞེས་སྣང་མེད་པར་ཆོས་ཉིད་ཞིག་ཏུ་ངོས་འཛིན་ཞིང་། མར་གྱུར་སེམས་ཅན་ཐམས་ཅད་ཅེས་སྡིག་ལ་འཛེམ་ཞིང་དགེ་ལ་སྤྲོ་བ། འཁོར་བའི་ཕུན་ཚོགས་ལ་ཡིད་མི་རྟོན་པར་སྐད་ཅིག་མ་དང་མི་རྟག་པར་ཆ་འཇོག་བྱེད་པ་འདི་དག་ནི་ཞེན་ཆགས་ཀྱི་ཆིངས་རྒྱ་ལས་གྲོལ་ཏེ་མི་ཚེ་དོན་ཡོད་དང་རང་གཞན་ཐམས་ཅད་བདེ་སྐྱིད་ཀྱི་ལམ་ལ་འདྲེན་པའི་ཐབས་ཤེས་ལེགས་པོ་ཞིག་རེད་སེམས། 
        རྗེ་གཡུ་ཐོག་ཡོན་ཏན་མགོན་པོས་གསོ་རིག་རྒྱུད་བཞི་རུ་ཟས། སྤྱོད་བཅུད་ལེན་བཅས་ཕྱོགས་འགའ་ནས་རྒས་གསོ་དང་ཚེ་རིང་བའི་ཐབས་བརྗོད་ཡོད་ལ། དེ་ལས་ཟས་ཀྱི་སྐབས་སུ་ནི། ལྟོ་བའི་ཆ་གཉིས་ཟས་ལ་ཆ་གཅིག་སྐོམ། ཆ་བཞི་བ་ནི་རླུང་གི་གསན་སུ་བཞག ཟས་ཟོས་རྗེས་སུ་སྐོམ་འཐུངས་ངོམས་དང་ཁྱབ། ཟས་འདྲུལ་འཇུ་ཞིང་ལུས་བརྟས་སྟོབས་འཕེལ་བྱེད། ཅེས་དུས་རྟག་ཏུ་ཕན་པའི་ཟས་དང་སྤྱོད་ལམ་རྣམས་བསྟེན་ན་ནད་མི་འབྱུང་ཞིང་ཚེ་རིང་བའི་གནས་ལུགས་བསྟན་ཡོད། 
       སྤྱོད་ལམ་ཕྱོགས་ནས། ཉི་མ་བྱང་དུ་འགྲོ་བའི་དུས་ཀྱི་ཚེ། །ཤིན་ཏུ་རྣོ་ཚ་རྩུབ་པའི་ངོ་བོར་འགྱུར། །འདིར་ནི་ཚ་བསྐ་ཁ་བའི་རོ་སྟོབས་ཆེ། །མི་རྣམས་ཀྱིས་ནི་མཐུ་སྟོབས་ཉིན་རེ་འཕྲོག །ཆར་དུས་ལྷོ་ཕྱོགས་འགྲོ་ཚེ་སླར་སྟོབས་སྐྱེད། །སྐྱུར་དང་ལན་ཚ་མངར་བའི་རོ་སྟོབས་སྐྱེད། །ཅེས་དུས་སུ་སྤྱོད་ལམ་འཕྲོད་མོ་བསྟེན་དགོས་པ་ནན་གྱིས་བསྟན་ཡོད། 
      དེ་བས་རྗེ་གཡུ་ཐོག་པ་རང་ཉིད་དགུང་ལོ་༡༢༥བཞུགས་ཤིང་། བསམ་བློ་འདིའི་ཤུགས་རྐྱེན་གྱིས་ད་ལྟའི་དུས་སུའང་ལྷ་སའི་ལྷུན་གྲུབ་རྫོང་འཇའ་རོང་སྡེ་བའི་ཨ་མ་ཚེ་རིང་ཉིད་དགུང་ལོ༡༡༧ལ་སླེབས་ཤིང་། མོའི་ལོ་ཚོད་དེ་ཅི་ཉེ་སི་འཛམ་གླིང་ཟིན་ཐོ་རུ་བཀོད་པའི་ཚེ་ཆེས་རིང་བའི་རྒན་མོའི་ལོ་ཚོད་ལས་བརྒལ་ཡོད་པ་རེད། 
       དཔལ་ལྡན་རྒྱུད་བཞི་ལས་འཇིག་རྟེན་མི་ཆོས་དང་དམ་པ་ལྷ་ཆོས་ཀྱི་ཕྱོགས་གཉིས་ནས་མིའི་ཀུན་སྤྱོད་ཀྱི་ཚད་གཞི་གཏན་ཁེལ་བྱས་ཡོད་ལ། དེ་ལས་བཅུད་ལེན་གྱི་སྐོར་འདི་ཡང་རྒས་སྲ་ཚེ་རིང་དང་ཐད་ཀར་འབྲེལ་བ་ཡོད་པ་བསྟན་ཡོད། བཅོས་ཐབས་ཀྱི་ཕྱོགས་ནས་ལུས་ལ་རྩམ་པ་དང་རྐང་མར་ཀྱིས་བྱུག་པའམ། རྩི་བཞི་དྭངས་མ་ལྔ་བསྟེན་ན་ཕན་འབྲས་ཁྱད་པར་ཅན་ཡོད་ཚུལ་བཅས་བརྗོད་ཡོད། ཡང་སྒོམ་ཞེས་རྩ་རླུང་སྒོམ་པ་ཉིད་ཀྱང་ཚེ་རིང་ནད་མེད་ཀྱི་ལག་ཐབས་གལ་ཆེན་ཞིག་ཏུ་བགྲངས་ཡོད་པ་ནི་དུས་རབས་༡༣པའི་སྐབས་སུ་ཆེས་ཆེར་དར་པའི་བཀའ་རྒྱུད་ཀྱི་སྒོམ་ཆེན་པ་དག་གི་མཛད་སྤྱོད་ལས་ཀྱང་རྟོགས་ཐུབ་ལ། ཁོང་ཚོས་རྩ། རླུང་། ཐེག་ལེའི་རྒྱུ་བར་རང་དབང་ཐོབ་པ་ལ་བརྟེན་ནས་དགེ་སེམས་རབ་ཏུ་འབར་ཞིང་ཚེ་རིང་ནད་མེད་དང་ཐར་བ་ཐོབ་པར་འབད་པ་རེད། དེ་དང་འདྲ་བར་བོད་ཡུལ་དུ་དར་བའི་རྐྱང་ཕྱག་དང་མི་སེམས་ཀྱི་མི་འགྱུར་བའི་དད་པ་སོགས་ཀྱང་ཚེ་རིང་ནད་མེད་ཀྱི་ངང་ནས་མི་ཚེ་སྐྱེལ་བའི་ཐབས་ཤེས་ཁྱད་པར་ཅན་ཞིག་ཏུ་གྲུབ་ཡོད་སྙམ།