མཆིན་ཚད་སྐོར་གྱིས་ཤེས་བྱ་ཐོར་བུ།
ཅི་ཞིག་ལ་མཆིན་ཚད་ཁ་པ་ཟེར།
  མཆིན་ཚད་ཁ་པ་ནི་མཆིན་ཚད་ཁ་པའི་ནད་དུག་གིས་བསླངས་བ་ཡིན་ཞིང་།མཆིན་པར་གཉན་ཚད་རྒྱས་བ་དང་ནུས་པ་ཉམས་པ་གཙོ་ཡིན་པའི་འགོས་ནད་ཅིག་ཡིན། ནད་འདི་གཙོ་བོ་ཁྲག་ལས་འགོ་བ་དང་ཨ་མ་ལས་བྱིས་པར་འགོ་བ། ཕོ་མོའི་ལུས་འབྲེལ་ལས་འགོ་བ་བཅས་ཡིན་ལ།དེའི་ཁྱད་ཆོས་ནི་མཆིན་ཚད་ཁ་པ་བྱུང་སྐབས་དམིགས་བསལ་གྱི་ཁྱད་པར་མེད་ཀྱང་བྱིས་པ་དང་ན་གཞོན་ལོ་ཆུང་གི་རིགས་ལ་འགོས་ནད་དེ་བྱུང་བ་མང་བ་དང་། འགོས་ནད་དེ་ཡོད་པའི་ནད་པ་ནི་བུད་མེད་ལས་སྐྱེས་པ་མང་།
 ཅི་ཞིག་ལ་ནད་དུག་རང་བཞིན་གྱི་མཆིན་ཚད་ཟེར།
ནད་དུག་རང་བཞིན་གྱི་མཆིན་ཚད་ནི་མཆིན་ཚད་ནད་དུག་སྣ་ཚོགས་ཀྱིས་བསླངས་བའི་མཆིན་པར་གཉན་ཚད་རྒྱས་བ་དང་ནུས་བ་ཉམས་ནས་ནད་གཞི་འགྱུར་བ་གཙོ་ཡིན་པའི་འགོས་ནད་ཅིག་ཡིན། མིག་སྔར། གཏན་ལ་ཕབ་ཟིན་པའི་ནད་དུག་རང་བཞིན་གྱི་མཆིན་ཚད་ལ་མཆིན་ཚད་ཀ་པ་དང་ཁ་པ། ག་པ་སོགས་རིགས་ལྔ་ཡོད། དཔེར་ན་མཆིན་ཚད་ཁ་པས་ནད་དུག་གིས་བསླངས་བ་ལ་མཆིན་ཚད་ཁ་པ་ཟེར་བ་དང་། མཆིན་ཚད་ཀ་པའི་ནད་དུག་གིས་བསླངས་བ་ལ་མཆིན་ཚད་ཀ་པ་ཟེར་བ་ལྟ་བུ་རེད། མཆིན་ཚད་ནད་རིགས་དེ་དག་ལ་རིགས་འདྲ་བའི་ནད་རྟགས་ཡོད་པ་མ་ཟད། འགོ་བའི་རང་བཞིན་དྲག་པོ་ཡོད་པ་དང་། ན་ཡུན་རིང་བ། གནོད་པ་ཆེ་བ་སོགས་ཐུན་མོང་གི་རང་བཞིན་ལྡན་པ་རེད། མཆིན་ཚད་ཁ་པ་དང་ག་པ་སོགས་དུས་ཐོག་ཏུ་གསོ་བཅོས་མ་བྱས་ཚེ་དལ་བའི་རང་བཞིན་གྱི་མཆིན་ཚད་དུ་འགྱུར་བ་མ་ཟད།མཆིན་པ་སྲ་འགྱུར་དང་མཆིན་སྐྲན་དུ་འགྱུར་སྲིད་པ་ཡིན།
 མཆིན་ཚད་ཁ་པ་དང་མཆིན་སྐྲན་བར་གྱི་འབྲེལ་བ་ཇི་འདྲ་ཡིན།
མཆིན་ཚད་ཁ་པའི་ནད་དུག་དང་མཆིན་སྐྲན་བར་འབྲེལ་བ་དམ་པོ་ཡོད་པ་དང་། ནང་སྒོས་སུ་ཁྱིམ་རྒྱུད་རང་བཞིན་གྱི་མཆིན་སྐྲན་མང་ཆེ་བ་ནི་མཆིན་ཚད་ཁ་པའི་ནད་དུག་འགོས་བ་དང་འབྲེལ་བ་ཡོད་པར་གསོ་རིག་ཆེད་མཁས་པ་ཡོངས་ཀྱིས་ཁས་ལེན་བྱེད་ཀྱིན་ཡོད།ཨ་མ་ནི་མཆིན་ཚད་ཁ་པའི་ནད་དུག་འཁྱེར་མཁན་ཡིན་ན་དེའི་བུ་བུ་མོ་མང་ཆེ་བར་བྱིས་པའི་དུས་ནས་ནད་དེ་འགོ་བ་མ་ཟད། མཆིན་ཚད་ཁ་པའི་ནད་དུག་འཁྱེར་མཁན་དུ་འགྱུར་སྲིད། མཆིན་ཚད་ཁ་པའི་ནད་དུག་ཡོད་མཁན་དེ་མཆིན་སྐྲན་དུ་འགྱུར་བའི་བར་ཕལ་ཆེར་ལོ་སུམ་ཅུ་ནས་ལྔ་བཅུ་ཙམ་དགོས་བས། བྱིས་པ་རློན་ནུའི་དུས་སུ་མཆིན་ཚད་ཁ་པའི་ནད་དུག་འགོ་བ་དེ་མཆིན་སྐྲན་འབྱུང་བའི་མི་ཚོགས་གཙོ་བོ་རེད། ཚོད་རྩིས་བྱས་པ་ལྟར་ན། རང་རྒྱལ་དུ་ལོ་རེར་མི་འབུམ་གཅིག་དང་ཁྲི་བརྒྱད་ལྷག་མཆིན་སྐྲན་བྱུང་ནས་ཤི་བ་དང་། མཆིན་སྐྲན་ནད་པའི་ཁྲོད་ཀྱི་མང་ཆེ་བའི་ཁྲག་གི་ནང་མཆིན་ཚད་ཁ་པའི་ནད་དུག་ཡོད་པ་རེད།