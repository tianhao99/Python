བུད་མེད་ཀྱི་བདེ་སྲུང་སྐོར་གྱི་ཤེས་བྱ། ༡
༡.ནམ་རྒྱུན་སེམས་ཞིབ་མོས་བདེ་སྲུང་བཟང་པོ་བྱས་ན། འཚོ་བར་བདེ་སྐྱིད་ལྡན་ངེས།
　བུད་མེད་ཞིག་ལ་མཚོན་ནས་བཤད་ན་ནམ་རྒྱུན་སེམས་ཞིབ་མོས་བདེ་སྲུང་བྱེད་རྒྱུ་དེ་ཧ་ཅང་གལ་ཆེ། བུད་མེད་ཀྱི་བདེ་ཐང་གི་སྐོར་ནས་གླེང་ན་ཕྱི་ལུས་ཀྱི་བདེ་ཐང་ཁོ་ན་ཙམ་ཞིག་ལ་ངོས་མི་འཛིན་པར་གཙོ་བོ་ནང་སེམས་ཀྱི་བདེ་ཐང་ལ་རག་ལས་ཡོད། ཁ་དཔེར་ཡང་སེམས་མ་བདེ་ན་ལུས་མི་བདེ་ཟེར་བ་ལྟར་ང་ཚོར་སྤྲོ་སྐྱིད་ཀྱི་སེམས་ཁམས་ཞིག་དང་བདེ་ཐང་གི་ལུས་ཕུང་ཞིག་ཡོད་ན། ད་གཟོད་འཚོ་བར་དོན་སྙིང་ལྡན་པ་དང་མགོ་མཇུག་ཡོད་པ་རེད། ང་ཚོས་རང་ཉིད་ཀྱི་ལུས་སེམས་གཉིས་ཀར་བདེ་སྲུང་བྱེད་དགོས་པར་མ་ཟད། ད་དུང་བཟའ་མི་གང་བོའི་བདེ་སྲུང་ལའང་འགན་ལེན་བྱེད་དགོས་པས། ནམ་རྒྱུན་སེམས་ཞིབ་མོས་བདེ་སྲུང་བཟང་པོ་བྱས་ན། བདེ་ཞིང་སྐྱིད་པའི་འཚོ་བར་རོལ་ཐུབ།
༢.ཅིའི་ཕྱིར་དེང་སྐབས་བུད་མེད་ལ་འབྲས་སྐྲན་ནད་འབྱུང་ཚད་ཇེ་མང་དུ་འགྲོ་བཞིན་ཡོད་པ་རེད།
　དཔལ་འབྱོར་གོང་འཕེལ་དང་འགྲན་རྩོད་ཉིན་རེ་ལས་ཉིན་རེར་ཛ་དྲག་ཏུ་འགྲོ་བའི་སྐབས་འདིར། འཚོ་བ་དང་བྱ་བའི་ཁྲོད་ཀྱི་གནོན་ཤུགས་ཆེན་པོས་མི་ལུས་བདེ་ཐང་ལ་ཤུགས་རྐྱེན་ཐེབས་བཞིན་ཡོད་པ་རེད།
　བུད་མེད་ཀྱི་བསམ་སེའུ་དང་བུ་སྣོད་ནི་གནོན་ཤུགས་ཚོར་དབང་ཡིན། སྤྱིར་བུ་སྣོད་དེ་ཁུ་ཚུར་གྱི་ཆེ་ཆུང་ཙམ་ཞིག་ལས་མེད་མོད། བུད་མེད་ལ་མངལ་སྦྲུམ་རྗེས་མངལ་གནས་ཕྲུ་གུ་རིམ་གྱིས་ལག་ཆགས་པ་དང་བསྟུན་ནས་བུ་སྣོད་ཀྱང་ལྡབ་འགའི་ཇེ་ཆེར་འགྲོ་བ་རེད། ང་ཚོའི་སེམས་ཁམས་མ་སྐྱིད་པར་སེམས་ཁུར་ཆེན་པོ་བྱུང་བ་དང་དེ་དུས་ཐོག་ཏུ་སྙོམས་སྒྲིག་བྱེད་མ་ཐུབ་ན། ནང་གི་ཟགས་ཐོན་རྙོག་འཁྲུག་བཏང་ནས་ཟླ་མཚན་རྒྱུན་ལྡན་མིན་པར་བཟོ་བའམ་བུ་སྣོད་དང་བསམ་སེའི་ལ་ནད་བསྐྱེད་པ་རེད། དེའི་ཕྱིར་བུ་སྣོད་དང་བསམ་སེའི་ནད་དང་བུད་མེད་ཀྱི་སེམས་ཁམས་གཉིས་ལ་འབྲེལ་བ་ཆེན་པོ་ཡོད་པ་རེད།
གནོན་ཤུགས་གྱི་རྒྱུ་རྐྱེན་ལས་གཞན་བུད་མེད་རྣམས་ལ་རང་ལུས་བདེ་ཐང་ཡོང་བར་བྱེད་པའི་ཕྱོགས་ལ་ནོར་འཁྲུལ་ལམ་མི་འདང་ས་འགའ་རེ་གནས་པ་དེའང་བདེ་ཐང་ཕྱོགས་གྱི་རྩ་བའི་གནད་དོན་རེད། བུད་མེད་ལ་ལ་ཞིག་ལ་རང་ལུས་བདེ་སྲུང་བྱེད་པའི་འདུ་ཤེས་ཧ་ཅང་ཞན་པ་རེད། དཔེར་ན། བུད་མེད་ལ་ལས་དུས་གཏན་འཁེལ་སྒོས་ལུས་ཕུང་ལ་ཞིབ་བཤེར་བྱེད་པ་སོགས་གཏན་ནས་མི་བྱེད་པ་དང་། ནད་བྱུང་ནའང་མཐའ་འཇུག་མ་གཏོགས་སྨན་ཁང་དུ་མི་འགྲོ་བས། དུས་ཐོག་ཏུ་གསོ་བཅོས་བྱེད་པའི་གོ་སྐབས་བཟང་པོ་འཆོར་ཏུ་བཅུག་ནས་མཐའ་མ་མི་ཤི་རྒྱུ་སྟོང་གི་མཇུག་འབྲས་ངན་པ་འབྱུང་བཞིན་ཡོད་པ་རེད།
༣.ནད་སྟོན་པར་ངོ་ཚ་རུ་བརྩི་བ།
　བུད་མེད་ལ་ལས་ལུས་ཀྱི་སྐྱེ་འཕེལ་ཕྱོགས་ནས་མི་བདེ་བའི་སྐབས་སུ་མི་བཤད་པ་དང་མཚན་མའི་བདེ་སྲུང་གི་ཕྱོགས་ནས་ལྷག་ཏུ་ཚིག་གཅིག་ཀྱང་མི་བཤད་པ་རེད། ད་དུང་བུད་མེད་མང་པོ་ཞིག་གིས་སྒོར་བརྒྱ་ཕྲག་འགའ་བཀོལ་ནས་ངོ་ཕུར་དང་སྐག་རྫས་སྣ་ཚོགས་གང་འདོད་དུ་ཉོ་བཞིན་ཡོད་རུང་། སྒོར་བཅུ་ཕྲག་འགའ་བཀོལ་ནས་ལུས་ཕུང་ལ་ཞིབ་བཤེར་གཏན་ནས་བྱེད་མི་སྲིད། ལུས་ཕུང་ལ་ཞིབ་བཤེར་བྱེད་པ་དེ་ཁོ་མོ་ཚོའི་སེམས་སུ་ཧ་ཅང་ངོ་ཚ་བ་དང་དཀའ་ཚེགས་ཞིག་ཏུ་བརྩི་བཞིན་ཡོད་པ་རེད།
　ནད་བྱུང་ཡོད་པའི་བུད་མེད་ཧ་ཅང་མང་པོ་ཡོད་ནའང་སྨན་ཁང་དུ་ནད་སྟོན་པར་ཡོང་མཁན་ཧ་ཅང་ཉུང་ཉུང་ཙམ་རེད། བུད་མེད་ལ་ལས་རང་ཉིད་ཀྱི་བདེ་ཐང་སྣང་མེད་དུ་བཞག་ནས་ཁྱིམ་མིའི་བདེ་ཐང་གི་གནད་དོན་ལ་གཙིགས་ཆེན་བྱེད་བཞིན་ཡོད། དེ་ལྟ་བུའི་བུད་མེད་ཚོས་ནམ་ཡང་རང་ཉིད་བརྗེད་དེ་བཟའ་མིའི་བདེ་སྡུག་ཁོ་ན་བསམ་བཞིན་ཡོད། སྨན་ཁང་དུ་ནད་སྟོན་པར་ཡོང་བའི་དབང་དུ་བཏང་ནའང་སྐབས་འགར་ངོ་ཚ་ནས་རང་གི་ནད་ཀྱི་གནས་ཚུལ་སྨན་པར་གསལ་བོར་བཤད་མི་ཐུབ།
　དོན་དངོས་སུ། སྐྱེ་འཕེལ་དང་མཚན་མའི་བདེ་སྲུང་ནི་བུད་མེད་ཀྱི་བདེ་ཐང་གི་གནད་དོན་གཙོ་བོ་ཞིག་ཡིན་མོད། འོན་ཀྱང་མི་རྣམས་ཀྱིས་དེ་ངོ་ཚ་ཞིག་ཏུ་བརྩིས་ནས་སྨན་པར་བཤད་ཐུབ་ཀྱིན་མེད་པ་རེད། སྤྱིར་བུད་མེད་རྣམས་ཀྱིས་ངོ་ཚར་མི་འཛེམས་པར་རང་ཉིད་ཀྱི་གནས་ཚུལ་སྨན་པར་གསལ་བོར་བཤད་ནས་ནད་བབ་འགོར་འགྱངས་སུ་མི་གཏོང་བ་དང་རང་གིས་རང་ལ་གཅེས་ཤེས་ན་ད་གཟོད་དེ་ལས་ལྷག་པས་གཞན་ལ་གཅེས་ཐུབ།
༤.བདེ་སྲུང་ལ་དོ་སྣང་བྱས་ན། མི་ཚེའི་གནད་འགག་གི་སྐབས་སུའང་བདེ་བླགས་ངང་བགྲོད་ཐུབ།
　མི་ཚེ་ནི་ཧ་ཅང་ཐུང་བ་དང་། ལོ་སོ་ལྔའི་སྔོན་ནི་ང་ཚོའི་ལུས་ཕུང་ཧ་ཅང་བདེ་ཐང་གི་སྐབས་ཡིན་པ་དང་། སྐབས་དེར་ལུས་སྟོབས་དང་ནད་འགོག་ནུས་ཤུགས་ཆེས་བཟང་བས་ནད་གཞི་ཡང་མོ་འགའ་རེ་རང་བཞིན་གྱིས་དྲགས་འགྲོ་བ་རེད། འོན་ཀྱང་ལོ་སོ་ལྔ་ནས་ཞེ་ལྔའི་བར་སྐབས་དེར་ནད་རིགས་སྣ་ཚོགས་ཐོག་མར་ལུས་སྟེང་དུ་འབྱུང་བའི་སྐབས་ཡིན་པས། སྐབས་དེར་ནད་གཞི་ཕྱིར་མི་མངོན་ནའང་རང་གི་སྣང་བར་ལུས་པོ་སྔོན་དང་མི་འདྲ་བར་ལུས་སྟོབས་ཇེ་ཞན་དུ་འགྲོ་བ་དང་། ཐང་ཆད་སླ་བ། ལྷག་པར་དུ་སེམས་ཁམས་མི་བདེ་བའི་སྣང་ཚུལ་འབྱུང་སླ།
　ལོ་ཞེ་ལྔ་ནས་རེ་ལྔའི་སྐབས་དེ་ནི་ནད་རིགས་སྣ་ཚོགས་ཕྱིར་མངོན་པའི་དུས་ཡིན་པས། མི་ཚེའི་གནད་འགག་གི་དུས་སྐབས་འདིར་ཚང་མས་མཉམ་འཇོག་གང་ལེགས་བྱས་ནས་བདེ་བླགས་ངང་བགྲོད་ཐུབ་དགོས།
༥.རང་སྣང་གང་ཤར་བྱེད་མི་རུང་།
　ལོ་སོ་ལྔ་ནས་ཞེ་ལྔའི་སྐབས་དེར་ནད་རིགས་སྣ་ཚོགས་ཐོག་མར་ལུས་སྟེང་དུ་འབྱུང་བའི་སྐབས་ཡིན་པས། སྐབས་དེར་མི་ལ་ཐང་ཆད་སླ་བ་དང་སེམས་ཁམས་ཀྱི་གནད་དོན་འབྱུང་སླ་བ་རེད། དེ་བས་སྐབས་ཐོག་དེར་རང་སྣང་གང་ཤར་བྱས་ནས་དོན་དག་ཅི་ཞིག་བྱུང་རུང་ཁ་ཡ་མི་བྱེད་པ་གཏན་ནས་བྱེད་མི་རུང་།
　ལོ་སོ་ལྔ་ནས་ཞེ་ལྔའི་བར་ནི་ལུས་ཕུང་ཉམས་ཞན་དུ་འགྲོ་བའི་དུས་སྐབས་ཡིན་ལ། བསམ་བློའི་གནོན་ཤུགས་དང་བྱ་བའི་གནོན་ཤུགས་ཆེས་ཆེ་བའི་སྐབས་ཡིན་པས། སྐབས་འདིར་མི་ལེགས་པའི་དོན་རྐྱེན་སྣ་ཚོགས་འབྱུང་སླ་བ་དང་འབྲས་ནད་སྣ་ཚོགས་དང་ཚ་ནད་སྣ་ཚོགས་འབྱུང་སླ་བ་རེད། དེར་བརྟེན་ནད་བྱུང་ན་སྔ་མོ་ནས་བརྟག་དཔྱད་དང་སྔ་མོ་ནས་གསོ་བཅོས་བྱེད་དགོས། ལོ་ཚོད་འདིའི་བུད་མེད་རྣམས་ཀྱིས་རང་ལུས་བདེ་སྲུང་ཕྱོགས་ཀྱི་དཔེ་ཆར་མང་ཙམ་བལྟ་བ་དང་བདེ་སྲུང་ཕྱོགས་ཀྱི་ཤེས་བྱ་མང་ཙམ་ཁོང་དུ་ཆུད་པར་བྱས་ནས་རང་ཉིད་ཀྱི་ལུས་ཕུང་བདེ་ཐང་གི་གནས་ཚུལ་ཤེས་པར་བྱེད་དགོས།
　གཞན་ད་དུང་རང་གི་ཕ་མ་དང་ཁྱིམ་རྒྱུད་ལ་འབྲས་ནད་དང་ཁྲག་ཤེད་མཐོ་བ། གཅིན་སྙི་ཟ་ཁུའི་ནད། སྨུག་པོའི་ནད་སོགས་ཡོད་མེད་ལ་མཉམ་འཇོག་གང་ལེགས་བྱས་ནས་རྒྱུན་དུ་རང་གི་ལུས་པོའི་འགྱུར་ལྡོག་ལ་བརྟག་དགོས།
༦.རང་གི་ལུས་ཕུང་ལ་བདག་སྐྱོང་རྣལ་མོ་བྱེད་དགོས།
　རང་ལུས་བདེ་ཐང་ལ་མཐོང་ཆེན་མི་བྱེད་པའི་མི་དང་བསྡུར་ན། ཡང་བུད་མེད་ལ་ལ་ཞིག་གིས་བརྡ་ཁྱབ་དྲིལ་བསྒྲགས་སམ་ཡང་ན་མི་གཞན་གྱིས་ངོ་སྤྲོད་བྱས་པའི་སྨན་རྫས་ལ་ཡིད་ཆེས་ནས། རང་གི་ལུས་ཕུང་བདེ་ཐང་ལ་དགོས་མིན་དང་འཚམས་མིན་ལ་མི་བལྟ་བར་མུན་འཐོམ་སྒོས་སྨན་འཐུང་བའམ་ཚད་ལས་བརྒལ་བའི་ངང་ནས་ནད་བརྟག་སྨན་བཅོས་བྱེད་བཞིན་ཡོད། དཔེར་ན། མི་ལ་ལས་ནད་བྱུང་ནས་སྨན་པར་སྟོན་སྐབས། ཆེས་བཟང་བའི་སྨན་རྫས་བཀོལ་རོགས་ཞེས་སྨན་པར་རེ་བ་འདོན་པ་ལྟ་བུ། སྤྱིར་སྒོར་མོ་ཉུང་ཉུང་ཞིག་བཀོལ་ནས་གསོ་ཐུབ་པའི་ནད་ཞིག་ཡིན་ནའང་ཡིན་གཅིག་མིན་གཉིས་འགྲོ་གྲོན་མང་པོ་བཏང་ན་ད་གཟོད་སེམས་བདེ་བཞིན་ཡོད་པ་རེད། 　（༡）ཚད་ལས་བརྒལ་བའི་ནད་བརྟག་སྨན་བཅོས་བྱེད་མི་རུང་།
　སྔོན་ཆད་ནད་པ་ཞིག་གིས་ནད་སྟོན་སྐབས་ང་ཚོར་འདི་ལྟར་དྲིས་མྱོང་། "ངའི་བསམ་སེའི་ནང་དུ་སྐྲང་འབུར་ཞིག་ཡོད་པས་བསམ་སེའུ་གཤགས་བཅོས་བྱས་ནས་བླངས་ན་ཆོག་གམ"ཟེར། ནད་པ་འདིས་སྔ་ཕྱིར་ཐེངས་བཞིར་གཤགས་བཅོས་བྱས་ནས་ཨོལ་གོང་གཤེར་སྨན（ལྦ་བ）དང་རྒྱུ་ལྷག མཁྲིས་སྣོད་དང་བུ་སྣོད་བཅས་ཚང་མ་རེ་རེ་བཞིན་བླངས་ཟིན་པས། ང་ཚོས་མོར"ཁྱོད་ཀྱིས་གནས་སྐབས་སུ་བསྐྱུར་དང་། ད་ལྟ་ད་དུང་སྐྲང་འབུར་འདིའི་ངོ་བོ་ཅི་ཡིན་གསལ་བོ་ཞིག་ཤེས་མེད་པས། སྐབས་འདིར་ཡང་བསྐྱར་གཤགས་བཅོས་གཏན་ནས་བྱེད་མི་རུང"ཞེས་ཁ་ལ་སློབ་གསོ་བཏང་བ་ཡིན།
　ང་ཚོ་བུད་མེད་རྣམས་ཀྱིས་རང་གི་ལུས་པོར་བདག་སྐྱོང་བཟང་པོ་བྱས་ནས་རང་གི་ལུས་སྟེང་གི་དབང་བོ་རེ་རེར་གཅེས་སྐྱོང་གང་ལེགས་བྱེད་འོས། ནད་བྱུང་བའི་སྐབས་སུའང་སྨན་པས་ནད་བརྟག་ངོས་འཛིན་བྱས་ནས་ཐག་གིས་བཅད་རྗེས་ད་གཟོད་རང་གི་དབང་བོ་གང་རུང་ལ་ནད་འགྱུར་བྱུང་བར་ཐག་གཅོད་བྱས་ཆོག
　གོང་གི་ནད་པ་འདི་ནིBསྒྲ་རླབས་ལས་བརྟག་དཔྱད་བྱེད་པའི་སྨན་པ་ཞིག་ཡིན་པའི་ཆ་ནས་ལུས་ཕུང་ལ་བརྟག་དཔྱད་བྱེད་པར་སྟབས་ཧ་ཅང་བདེ་ཕྱིར། ཁོ་མོས་ནད་མེད་ནའང་རྒྱུན་དུ་ལུས་ཕུང་ལ་བརྟག་དཔྱད་བྱེད་རྒྱུར་ཧ་ཅང་དགའ་བ་རེད། དེར་བརྟེན་ནད་ཆུང་ཆུང་ཞིག་བྱུང་བའི་སྐབས་སུ་ཁོ་མོས་རང་གི་ལུས་ཕུང་བདེ་ཐང་གི་གནས་ཚུལ་ལ་ངོས་འཛིན་ཡང་དག་ཞིག་བྱེད་མི་ཐུབ་པ་རེད།