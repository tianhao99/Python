གསོ་བ་རིག་པའི་བྱུང་འཕེལ།
ཨོཾ་སྭ་སྟི། བོད་ཀྱི་གསོ་བ་རིག་པ་དང་སྨན་རྫས་རིག་པའི་ལོ་རྒྱུས་མདོར་བསྡུས་བརྗོད་པར་བྱ་བ་ལ་ཐོག་མར་སྤྱི་ལོའི་སྔོན་གྱི་དུས་ནས་གནའ་རབས་ཞང་ཞུང་སྨན་དཔྱད་ཀྱི་རྐང་འཛིན་དུ་གྱུར་པ་དྲང་སྲོང་དཔྱད་བུ་ཁྲི་ཤེས་ཞེས་བྱ་བ་སྟོན་པ་གཤེན་རབ་མི་བོ་ཆེ་ལ་སྲས་བརྒྱད་ཡོད་པའི་ནང་ནས་བགྲེས་ཤོས་འདི་ཡིན་པ་དང་། སྨད་དཔྱད་མཁྱེན་པའི་སྐོར། ༼བསྟན་པ་ཉེར་གཏད་ཀྱི་མདོ༽ལས་ཀྱང་། དཔྱད་རྒྱུད་ཉིས་ཁྲིར་གྱུར་པ་རྣམས། །དཔྱད་བུ་ཁྲི་ཤེས་དག་གིས་བསྡུས། །ཞེས་སྔ་རབས་ཞང་ཞུང་གི་གསོ་རིག་བསྟན་པའི་སྒྲོན་མེ་དྲང་སྲོང་དཔྱད་བུ་ཁྲི་ཤེས་ཡིན་པར་ཁུངས་སྐྱེལ་བྱས་འདུག ལྷག་པར་དུག་ལ་ཤིན་ཏུ་ཕན་པའི་སྨན་མཆོག་དབང་པོ་ རིལ་བུ་ཞེས་པ་ཐོག་མ་གསར་རྙེད་ཐུབ་མཁན་སྟོན་པ་གཤེན་རབ་ཀྱི་སྐུའི་གདུང་སྲས་དྲང་སྲོང་དཔྱད་བུ་ཁྲིད་ཤེས་ཁོ་ན་ཡིན་པ་བོད་ཀྱི་སྨན་རྫས་རིག་པ་མཁས་ཅན་དེའུ་དམར་བསྟན་འཛིན་ཕུན་ཚོགས་ཀྱི་གསུང་རྩོམ༼གསོ་རིག་གི་ཡིག་ཐོ་གསལ་བྱེད་མལླི་ཀའི་རྒྱུན་ ཐག༽ཅེས་པའི་དཀར་ཆག་ཀུ་ཡི་ནང་ཚན་དབང་པོ་རིལ་བུ་གསུམ་གྱི་ལག་ལེན་གསལ་བའི་བསྟན་བཅོས་ཟབ་གསང་སྙིང་གི་ཐིག་ ལེ་ལས་ཞང་ཞུང་ལུགས་ཀྱི་དྲང་སྲོང་དཔྱད་བུ་ཁྲི་ཤེས་ཀྱི་མཛད་པའི༼དུག་བཅོས་གཡུང་དྲུང་འཁྱིལ་བ༽ཞེས་པའི་ནང་། སྲོག་ ཆགས་ལས་བྱུང་བའི་དབང་པོ་རིལ་བུས་དུག་ལ་ཕན་པའི་རྒྱུ་མཚན་གསུངས་པ་དེས་བོད་རྗེ་གཉའ་ཁྲི་བཙན་པོས་བོད་འདིར་རྐུ་ཡོད། སྡང་ཡོད། དགྲ་ཡོད། གཡག་ཡོད། དུག་ཡོད། བྱད་སྟེམས་ཡོད་ཅེས་དོགས་པ་དྲུག་སྟོན་པའི་སྐབས་ཤེས་པ་ཅན་རྩིབ་ལྷ་སྐར་མ་ཡོལ་སྡེས་དུག་ལ་སྨན་ཡོད་ཅེས་གསུངས་པ་ནི་སྐབས་དེར་དུག་ཕོག་པར་བཅོས་ཀ་ཡོད་པ་གསལ་པོར་བསྟན་ཅིང་། དེས་མ་ཚད་ མཁས་པའི་དབང་པོ་གོང་སྨན་དཀོན་མཆོག་བདེ་ལེགས་ཀྱིས་མཛད་པའི༼མན་ངག་པོ་ཏི་དམར་པོའི་ནང་བྱིས་པའི་རྣ་རྩ་བརྟག་ ཐབས༽སྐོར་གྱི་དཔེ་ཆའི་དབུ་ལ་དྲང་སྲོང་དཔྱད་ཁྲི་ཤེས་ལ་ཕྱག་འཚལ་ལོ་ཞེས་བཀོད་དེ་དོན་དུ་བྱིས་པའི་རྣ་རྩ་བརྟགས་ཐབས་སྐོར་ནི་ཞང་ཞུང་སྨན་དཔྱད་ཀྱི་ནང་ཚན་གལ་ཆེན་ཡིན་པ་དོན་གྱིས་གྲུབ་ཡོད། ལྷག་པར་ཏུན་ཧོང་ནས་ཐོན་པའི་བོད་ཀྱི་སྨན་དཔྱད་ སྐོར་གྱི་ཟིན་བྲིས་མཇུག་ཏུ། དཔྱད་ཡིག་འདི་ནི་རྒྱལ་པོའི་ཕྱག་སྦལ་ནའང་མེད་དེ་ཞང་ཞུང་གི་དཔྱད་ཕུག་པ་དང་སྦྱར་ནས་བྲིས་པའོ། །ཞེས་འབྱུང་བར་བལྟས་ན་ཞང་ཞུང་དུ་སྨན་དཔྱད་ཀྱི་སྐོར་མང་པོ་ཡོད་པར་གདོན་མི་ཟ། དཔེར་ན་རྗེ་གཉའ་ཁྲིའི་སྐབས་ཤེས་པ་ཅན་བཅུ་གཉིས་ཀྱི་གྲས་སུ་ཕན་ཤེས་སྨན་དཔྱད་ཅེས་པ་ནི་སྨན་པའི་ལས་རིགས་ཡིན་པ་གསུངས་པའི་ཁར།  ༼རྒྱལ་རབས་གསལ་ བའི་མེ་ལོང༽ལས། རྒྱུའི་བོན་རིགས་བཞིའི་ནང་ནས། ཕྱྭ་གཤེན་བལ་ཐོན་ཅན་གྱིས་ལྷ་དང་སྨན་གསོལ། ཕྱྭ་དང་གཡང་འགུགས། དུར་གཤེན་མཚོན་ཆ་ཅན་གྱིས་གནམ་གྱི་རྒྱུ་སྐར་བལྟ། ས་ཡི་འདྲེ་བཏུལ་ཞེས་གསུངས་པ་བཅས་མདོར་ན་བོད་ཀྱི་སྨན་རྩིས་རིག་ པའི་ཐོག་མའི་འབྱུང་ཁུངས་ནི་གནའ་རབས་ཞང་ཞུང་ཁོ་ན་ཡིན་ལ། གོང་གསལ་ཀྱི་ཁུངས་ལྡན་ཡིག་ཆ་འདི་རྣམས་ལ་བརྟེན་ནས་ དེང་གི་ཆར་བོད་ལུགས་གསོ་རིག་ལ་ལོ་ངོ་2300ལྷག་ཙམ་གྱི་ལོ་རྒྱུས་ཡོད་པ་རྒྱལ་ཁབ་ཕྱི་ནང་ཀུན་གྱིས་ཁས་ལེན་གནང་བ་མ་ཟད། ༼ཀྲུང་གོའི་གསོ་རིག་ཀུན་འདུས༽ལས་བོད་ཀྱི་གསོ་བ་རིག་པ་ཞེས་པའི་ལོ་རྒྱུས་ནང་དུའང་བཀོད་ཡོད་ལ་བོད་ཀྱི་གསོ་རིག་འདི་ཉིད་བློ་གྲོས་དང་ཤེས་རབ་ལྡན་པའི་བོད་རིགས་མི་དམངས་ཀྱིས་དུས་ཡུན་རིང་པོའི་ནང་རང་བྱུང་ཁམས་ལ་ངོས་འཛིན་དང་མཐབ་རྩོད་བསྟུད་མར་བྱས་པའི་མེས་རྒྱལ་གསོ་རིག་ནོར་བུའི་བང་མཛོད་ནང་གི་ནོར་བུ་གཙོ་བོ་ཞིག་ཡིན། དེ་ནས་ལྷ་ཐོ་ཐོ་རི་གཉན་བཙན་གྱི་སྐབས་འཕགས་ཡུལ་ནས་སྨན་པ་དགའ་བྱེད་བི་ཇི་དང་། བི་ལྷ་དགའ་མཛེས་གཉིས་བོད་དུ་ཕེབས་ཤིང་སྨན་དཔྱད་ཀྱིས་འགྲོ་དོན་ བསྐྱངས་པའི་དྲིལ་ཆེན་པོ་བསྒྲགས་པ་རྒྱལ་པོས་གསན་རྗེས་སྨན་པ་གཉིས་ཕོ་བྲང་ཡུམ་བུ་བླ་མཁར་དུ་གདན་དྲངས་ཏེ་བསྙེན་བཀུར་ཞབས་ཏོག་བཟང་པོས་སྲི་ཞུ་དང་བཀུར་བསྟི་ཚད་མེད་པ་གནང་ནས་འཕགས་ཡུལ་གྱི་གསོ་དཔྱད་བོད་དུ་ཁྱབ་སྤེལ་ཡོང་ཕྱིར་རྒྱལ་པོ་རང་གིས་སྲས་མོ་མཛེས་ཤིང་ལྟ་ན་སྡུག་པ་མཚན་ལ་ཡིད་ཀྱི་རོལ་ཆ་ཞུ་བ་དགའ་བྱེད་བི་ཇིའི་བཙུན་མོར་ཕུལ་ནས་དུས་རེ་ཞིག་ སོང་བའི་ཚེ་ན་ངོ་མཚར་བའི་ལྟས་དང་བཅས་སྲས་ཤིག་བྱུང་བར་འཕགས་ཡུལ་སྨན་པའི་ཁྱད་ཆོས་ཀྱི་མཚན་དང་ལྡན་པ་དུང་གི་ ཐོར་ཅོག་ཅེས་གྲགས་པ་བོད་འབངས་བསོད་ནམས་ཀྱི་དཔལ་དུ་སྐུ་འཁྲུངས། དགའ་བྱེད་བི་ཇི་བོད་དུ་ལོ་སྐོར་གཉིས།（ལོ་སྐོར་རེར་ ལོ་བཅུ་གཉིས）བཞུགས་ནས་གསོ་དཔྱད་བསྟན་པ་དར་སྤེལ་དང་འགྲོ་དོན་འཕྲིན་ལས་བསམ་གྱིས་མི་ཁྱབ་པ་གནང་ཡོད། དེ་ནས་དུང་གི་ཐོར་ཅོག་ཅན་སྐུ་ན་རིམ་གྱིས་སོན་པའི་དུས་སུ་ཡབ་གྱི་དྲུང་ནས་འཕགས་ཡུལ་གྱི་གསོ་དཔྱད་དུ་མ་གསན་ཅིང་ནད་པའི་འགྲོ་དོན་ཕྱོགས་མེད་དུ་བསྐྱངས་ཏེ་བོད་ཀྱི་གསོ་རིག་ཡར་རྒྱས་གོང་འཕེལ་འགྲོ་རྒྱུར་མཛད་རྗེས་རླབས་པོ་ཆེ་ཡོད་མཁན་གྱི་གྲས་ཤིག་ཡིན། དེ་དུས་སྨན་དཔྱད་སྐོར་དར་རྒྱས་གོང་འཕེལ་བྱུང་བའི་སྐོར་ལ་མཚོན་རྟགས་མང་པོ་བྱུང་བ་སྟེ་གནའ་རབས་ཀྱི་ཡིག་རྙིང་། ༼གསོ་དཔྱད་ཉི་མའི་འོད་ཟེར༽ཞེས་པའི་ནང་། ལྷ་ཐོ་ཐོ་རི་གཉན་བཙན་གྱི་དུས་སུ་སྨན་ལ་བསིལ་དྲོད་ཀྱི་དབྱེ་བ་དང་། སྤྱོད་ལམ་དྲག་ དལ་གྱི་དབྱེ་བ་ཡོད་ཚུལ་གསུངས་པ་འདི་ནི་སྐབས་དེར་སྨན་དཔྱད་ལག་ལེན་གྱི་ཚད་གཞི་ཧ་ཅང་མཐོན་པོར་སླེབས་ཡོད་པ་སྨོས་ཅི་ དགོས། ཁྱད་པར་སྨན་པ་དུང་གི་ཐོར་ཅོག་ཅན་བྱུང་བ་ནས་བཟུང་བོད་རྒྱལ་རེ་དང་བླ་སྨན་རེ་ཟུང་འབྲེལ་དུ་བྱུང་ནས་མཐར་ མངའ་བདག་འོད་སྲུང་དང་། ཡུམ་བརྟན། དཔལ་འཁོར་བཙན། སྐྱིད་ལྡེ་ཉི་མ་མགོན། བཀྲ་ཤིས་ལྡེའི་བར་དུ་བྱུང་ཡོད་ལ། དེ་ ཡང་གངས་ཅན་སྨན་པའི་རྒྱལ་པོ་གཡུ་ཐོག་ཡོན་ཏན་མགོན་པོའི་གདུང་རྒྱུད་དྲི་མ་མེད་པ་ཡིན་པའི་སྐོར༼གཡུ་ཐོག་རྙིང་མ་ཡོན་ཏན་མགོན་པོའི་རྣམ་ཐར༽དུ་འཁོད་ཡོད་ལ། གནད་དོན་དེར་གཞིགས་ན་པུར་རྒྱལ་བོད་ཀྱི་རྒྱལ་རབས་ཉེར་བདུན་ཙམ་ནས་སྨན་བཅོས་ཐད་ལ་བླ་སྨན་དང་བདེ་སྲུང་གི་ལམ་ལུགས་ལྟ་བུ་ཆགས་ཟིན་པ་འདི་བཞིན་མི་རིགས་གཞན་དག་དང་བསྡུར་ཚེ་ཡུལ་ལུང་གང་དུའང་དེ་ལྟ་བུའི་ལུགས་སྲོལ་བྱུང་བ་ནི་ཆེས་སྔ་བ་ཡིན་པ་གོར་མ་ཆག། དེ་རྗེས་བོད་རྒྱལ་འབྲོང་གཉན་ལྡེའུ་ས་གདོན་གྱིས་ཟིན་པར་རྒྱལ་ རྒྱུད་ཕྱི་མ་རྣམས་ལ་དེ་ལྟར་མི་འབྱུང་བའི་ཆེད་དུ་ལྷོ་ཁ་ཡར་ལུང་ཞང་མདར（ད་ལྟ་ལྷོ་ཁ་འཕྱོང་རྒྱས་རྫོང་ཁོངས་སུ་ཡོད་པ་དང་།  ཕལ་སྐད་དུ་ཞང་མདོ་ཟེར）གསོན་པོར་དུར་དུ་བཞུགས་ནས་གསོན་ཆས་ཟླུམ་བུ་ཞེས་སུ་གྲགས་པ་དང་།  དེའི་སྐོར་བསམ་ཡས་ གཙུག་ལག་ཁང་གི་ལྡེབས་རིས་སུ་བཀོད་པ་ད་ལྟའང་མཇལ་རྒྱུ་ཡོད། སྔོན་ཆད་ལོ་ངོ་ཆིག་སྟོང་ལྔ་བརྒྱ་ཡས་མས་ནས་ས་གདོན་ ནམ་མཛེས་ནད་ཅེས་པ་འགོས་ཁྱབ་རང་བཞིན་གྱི་ནད་ངན་གདུག་པ་ཅན་ཡིན་པར་ངོས་འཛིན་ཐུབ་ཐོག་སྔོན་འགོག་གི་ཚུལ་དུ་རྒྱལ་པོ་རང་ཉིད་གསོན་པོར་དུར་དུ་བཞུགས་པ་དེས་རྒྱལ་རྒྱུད་ཕྱི་མ་རྣམས་ལ་དེ་ལྟ་བུའི་ནད་ངན་མི་འབྱུང་བའི་སླད་དུ་ཐབས་ཤེས་དེ་ འདྲ་བ་གནང་བ་ནི་ཕན་ཡོད་ཀྱི་བྱ་ཐབས་ཡིན་པ་གདོན་མི་ཟ།  དེ་དང་འདྲ་བར་འབྲོང་གཉན་ལྡེའུའི་སྲས་དམུས་ལོང་དཀོན་པ་ བཀྲ་ལ་འ་ཞའི་ཡུལ་ནས་སྨན་པ་བོས་ཏེ་རྒྱལ་བུའི་སྤྱན་དབྱེ་དགོས་པའི་སྐོར་གྱི་ཞལ་ཆེམས་འབྲོང་གཉན་ལྡེའུ་དུར་དུ་བཞུགས་ཁར་གསུངས་པ་ལྟར་དེ་རྗེས་རྒྱལ་ཕྲན་འ་ཞ་རྗེ་བྱ་བའི་སྨན་པས་དཀོན་པ་བཀྲའི་སྤྱན་གསེར་གྱི་ཐུར་མས་ཕྱེ་རྗེས་སྐྱིད་ཤོད་སྟག་མོའི་རི་ལ་གཉན་འདུག་པ་གཟིགས་པས་མཚན་ཡང་སྟག་རི་གཉན་གཟིགས་སུ་གྲགས་པ་ལོ་རྒྱུས་མང་པོའི་ནང་དུ་འཁོད་པ་དང་། དུས་དེ་དང་དེའི་ཚེ་ན་མིག་འབྱེད་ལག་ལེན་གྱི་ཆུ་ཚད་མཐོ་ཙམ་ཡོད་པ་དེ་ཡང་ད་ལྟ་བལྟས་ནས་ཡ་མཚན་དང་ངོ་མཚར་ཆེ་བའི་གནས་ཚུལ་ ཡིན་པ་དཔྱོད་ལྡན་ཀུན་གྱི་མཁྱེན་སྤྱོད་དུ་གྱུར་པ་དེ་ལྟར་རོ།།