དོན་ལྔ་དང་སྣོད་དྲུག་པོའི་ཁམས་དང་བྱེད་ལས་ཇི་ལྟར་ཡིན།
ལན། གོང་སྨན་དཀོན་མཆོག་བདེ་ལེགས（ཕལ་ཆེར་དུས་རབས་བཅོ་ལྔ་པའི་མཇུག་དུ་སྐུ་འཁྲུངས་སྙམ）ཀྱིས་མཛད་པའི་པོད་དམར་ལས།
          ལུས་ཀྱི་གཙོ་བོ་དྭངས་མའི་རྟེན།   སྙིང་སོགས་ལྔ་པོ་བཤད་པར་བྱ།   སྙིང་ནི་མེ་ཁམས་སེམས་ཀྱི་རྟེན།   བདག་འཛིན་དྲན་པ་གསལ་བར་བྱེད།།
          གློ་བ་ལྕགས་ཁམས་དབུགས་ཀྱི་རྟེན།   འབྱིན་དང་རྔུབ་པའི་དོན་རྣམས་བྱེད།   མཆིན་པ་ཤིང་ཁམས་ཁྲག་གི་རྟེན།   ཁྲག་སོགས་དྭངས་མ་འཕེལ་བར་བྱེད།།
          མཆེར་པ་ས་ཁམས་དྭངས་མའི་རྟེན།   དྭངས་མ་འཕེལ་ཞིང་ཟས་འཇུ་བྱེད།   མཁལ་མ་ཆུ་ཁམས་ཆུ་ཡི་རྟེན།   དྲི་ཆུ་འབྱིན་སྡོམ་ལས་བྱེད་དོ།།
          ཞེས་དང་། ཡང་དེ་ཉིད་ལས།   ལུས་ཀྱི་སྙིགས་མ་གསོག་པའི་སྣོད།   ཕོ་བ་སོགས་དྲུག་བཤད་པར་བྱ།   ཕོ་བ་ས་ཁམས་མཆེར་པར་འབྲེལ།།
          ཟས་སྐོམ་མྱག་ཅིང་འདྲུལ་བའི་སྣོད།   རྒྱུ་མ་མེ་ཁམས་སྙིང་དང་འབྲེལ།   ཟས་འཇུ་དྭངས་སྙིགས་འབྱེད་པའི་སྣོད།།   ལོང་ག་རླུང་ཁམས་གློ་བར་འབྲེལ།།
          རླུང་སྙིགས་ཟས་རོ་གནས་པའི་སྣོད།   ལྒང་པ་ཆུ་ཁམས་མཁལ་མར་འབྲེལ།   ལུས་ཀྱི་དྲི་ཆུ་གསོག་པའི་སྣོད།   སྣོད་མཁྲིས་ཤིང་ཁམས་མཆིན་པར་འབྲེལ།།
          ཁྲག་སྙིགས་འཇུ་བྱེད་གནས་པའི་སྣོད།   ཁམས་ཀུན་འདུས་པ་བསམ་སེའུ་ནི།   ཐུན་མོང་ཕྱིར་ན་དོན་ཀུན་འབྲེལ།   ཕོ་མོའི་ས་བོན་འབྱུང་བའི་སྣོད།།
          བུ་སྣོད་གསང་སྒྲོའང་འདིའི་དུམ་བུ།   ཡིན་ཕྱིར་སྣོད་དྲུག་གྲངས་སུ་འདོད།།ཅེས་གསུངས་པ་ལྟར་རོ།།
རྩོམ་སྒྲིག་པ།　བདེ་སྒྲོལ།