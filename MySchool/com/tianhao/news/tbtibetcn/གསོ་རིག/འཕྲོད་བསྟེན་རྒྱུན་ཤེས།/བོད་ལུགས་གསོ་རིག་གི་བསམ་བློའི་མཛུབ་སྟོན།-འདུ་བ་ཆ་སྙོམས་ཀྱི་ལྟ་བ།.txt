བོད་ལུགས་གསོ་རིག་གི་བསམ་བློའི་མཛུབ་སྟོན།-འདུ་བ་ཆ་སྙོམས་ཀྱི་ལྟ་བ།
དེའང་འདུ་བ་ཆ་སྙོམས་ཀྱི་ལྟ་བའི་ཁུངས་ནི།  ཕྱི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་གཉིས་ཀྱི་གཅིག་མཐུན་རང་བཞིན་དང་སྐྱེ་ཁམས་སྙོམས་སྒྲིག་གི་འདུ་ཤེས་ལས་འོང་པར་ངེས་པ་དང་།  གོ་དོན་ནི་འདུ་བ་ཞེས་གྲངས་གཉིས་ནས་གསུམ་ཡན་གྱི་དངོས་པོའམ་རྫས་དུ་མ་གཅིག་ཏུ་འཚོགས་ཤིང་འཛོམས་པ་ལ་ཟེར།  རང་རེའི་གསོ་རིག་གི་སྐབས་འདིར་འདུ་བ་ནི་རླུང་མཁྲིས་བད་ཀན་གསུམ་གྱི་མིང་དུ་འཇུག་པ་དང་། དེ་ལྟར་བརྗོད་པའི་རྒྱུ་མཚན་ནི།  རླུང་མཁྲིས་བད་ཀན་གསུམ་པོའི་ངོ་བོ་ཕན་ཚུན་མི་མཐུན་ནའང་།  དེ་གསུམ་པོ་གཅིག་ལ་གཅིག་བརྟེན་ནས་ལུས་ཀྱི་ཆ་ཤས་ཀུན་ཏུ་འཛོམས་ཤིང་འདུ་ནས་མིའི་སྲོག་གནས་པའི་བྱ་བ་བྱེད་པས་ན་འདུ་བ་གསུམ་ཞེས་ཟེར་ཏེ། དཔལ་སྤུངས་དབོན་ཀརྨ་བསྟན་འཛིན་འཕྲིན་ལས་རབ་རྒྱས་ཀྱིས་མཛད་པའི་རྒྱུད་བཞིའི་དཀའ་འགྲེལ་ལས།  འདུ་བ་རྣམ་གསུམ་ནི་རླུང་དང་མཁྲིས་པ་བད་ཀན་གསུམ་པོའི་མིང་ངོ་། །དེ་གསུམ་པོའི་ཕན་ཚུན་ངོ་བོའི་རྣམ་པ་མི་འདྲ་ཡང་རྟེན་འབྲེལ་གྱི་དབང་གིས་ཕན་ཚུན་གཅིག་ལ་གཅིག་བརྟེན་ནས་གནས་པ་སྟེ་དཔེར་ན། གུར་གྱི་ཀ་བས་ཡར་འདེགས། ཆོན་ཕུར་གྱིས་མར་འཐེན། གདུང་དང་ཐག་པས་ཚོད་ཟིན་ན་གུར་རང་བཞིན་དུ་གནས་པ་ལྟར།    རླུང་གིས་ལུས་འགུལ་བསྐྱོད་དང་སེམས་ཀྱི་བྱ་བ་སོགས་གཡོ་བའི་ལས་བྱེད་པ་དང་། མཁྲིས་པས་ཟས་འཇུ་བ་སོགས་མེ་དྲོད་ཀྱི་ལས་བྱེད་པ།   བད་ཀན་གྱིས་ཕོ་བའི་བེ་སྣབས་དང་མཆིལ་མ་སོགས་རླན་གཤེར་གྱི་ལས་བྱེད་པས་དེ་དག་ཕན་ཚུན་ངོ་བོ་མི་མཐུན་ཡང་ལུས་ཀྱི་བ་སྤུའི་བུ་ག་གཅིག་གི་གནས་སུ་དེ་གསུམ་ག་མེད་ན་མི་རུང་བས་གནས་དེ་དག་ཏུ་འདུ་ནས་ལུས་ཀྱི་བ་བ་བྱེད་པས་ན་འདུ་བ་ཞེས་ཟེར་རོ། །ཞེས་གསུངས་པ་ལྟར།  དཔལ་སྤུངས་པས་འདུ་བ་ཆ་སྙོམས་བྱེད་དགོས་ཚུལ་གྱི་དཔེ་གུར་ལ་བཀོད་པ་ནི་ཆེས་ཚན་རིག་དང་མཐུན་ཞིང་གོ་བདེ་ལ་དོན་དང་འབྱོར་བའི་དཔེ་བརྗོད་ཡག་པོ་ཞིག་རེད།   
          འདིར་ངོས་ནས་འདུ་བ་སྙོམས་སྒྲིག་བྱེད་དགོས་ཚུལ་ཨང་ཀིའི་གྲངས་ཚད་ཀྱི་སྒོ་ནས་དཔེ་སླ་མོ་ཞིག་བཀོད་ན།  མི་གང་གི་འདུ་བ་རླུང་མཁྲིས་བད་གསུམ་གྱི་རྒྱུན་ལྡན་གྱི་ཚད་གྲངས་དེ་སོ་སོ་ནས་ལྔ་ཡིན་པའི་དབང་དུ་བཏང་ཚེ།  ཕྱི་ནང་རྒྱུ་རྐྱེན་གང་རུང་གིས་རླུང་གི་རྒྱུན་ལྡན་གྱི་ཐ་མལ་པའི་ཚད་གྲངས་དེ་ལྔ་ལས་འདས་ཏེ་གྲངས་དྲུག་གམ་ཡང་ན་བཞིའི་མཚམས་སུ་སླེབས་སྐབས། འདུ་བ་རླུང་མཁྲིས་བད་ཀན་གསུམ་གྱི་གྲངས་ཚད་ལ་མང་ཉུང་ཤོར་ཏེ་སྙོམས་ཐིག་གཅིག་(同一水平线)གི་སྟེང་དུ་དོ་མཉམ་པར་གནས་མི་སྲིད་པ་དང་།  དེར་རླུང་མགོ་མཐོ་དམན་གང་རུང་སྙོམས་བྱེད་ཀྱི་གཉེན་པོ་ལྕི་བརྟན་འཇམ་དྲོད་རིགས་ཀྱིས་རླུང་གི་གྲངས་ཚད་བཞི་འམ་དྲུག་དེ་བསྙམས་ནས་སླར་གྲངས་ཚད་ལྔ་རུ་སླེབས་ཚེ་འདུ་བ་ཕན་ཚུན་གྱི་ཆ་མཉམ་པ་ལྟ་བུའོ།།   
          ཇི་སྐད་དུ། རྒྱུད་བཞིའི་མཇུག་དོན་བསྡུས་པ་ལས། མདའ་གཤའ་ཕང་བ་བཀང་ཡང་གཏད་ས་མདེ་རྩེ་གང་། །སོ་ནམ་དུས་བཞིར་བཙལ་ཡང་མདོ་དོན་ལྟོ་རྒྱབ་གཉིས། །རྣམ་གྲངས་དུ་མར་ཕྱེ་ཡང་འབྲས་བུ་གྲུབ་པར་བསྡུ། །དེ་བཞིན་རྒྱུད་དང་ཡན་ལག་གནས་སྐབས་མདོ།   །དུ་མར་བརྗོད་ཀྱང་མདོ་དོན་རྣམ་པ་གཉིས། །ནད་དང་ནད་མེད་བྱ་བ་ཧྲིལ་གྱིས་དྲིལ། །ཞེས་གསོ་རིག་གི་མདོ་དོན་ནི་ཐ་མལ་ནད་མེད་དུ་གནས་པ་དང་ན་བ་གསོ་བ་གཉིས་སུ་འདུས་པར་བསྟན་པ་ལས།  འོ་སྐོལ་གཞུང་གི་དགོངས་པ་ལྟར་ན།  ནད་ཡོད་མེད་གཉིས་ཀྱི་གནས་སྐབས་གང་དུའང་འདུ་བ་སྙོམས་མིན་ལ་རག་ལས་ཏེ། བདེ་ཐང་གི་ལུས་ཁམས་ནི་འབྱུང་བཞིའི་ངོ་བོ་ཆ་སྙོམས་པར་གནས་པ་ལས་བྱུང་བ་ཡིན་པར་ངོས་འཛིན་པ་དང་།  རྣམ་གྱུར་ན་བའི་ལུས་པོ་ནི་འབྱུང་བཞིའི་ངོ་བོ་འཕེལ་ཟད་འཁྲུགས་གསུམ་དུ་གྱུར་ཞིང་ཆ་མ་སྙོམས་པ་ལས་བྱུང་བ་ཡིན་པར་མཐོང་བས། ནད་མེད་པ་ནི་འདུ་བའི་ངོ་བོ་ཆ་སྙོམས་པ་ཡིན་ཞིང་། ནད་ཅན་གསོ་བའང་འདུ་བའི་ངོ་བོ་ཆ་སྙོམས་པར་བྱེད་རྒྱུ་དེ་རྩ་བའི་ཐབས་ཤེས་སུ་བཟུང་བཞིན་ཡོད་པ་སྟེ། འདུ་བ་འཕེལ་ཟད་དུ་གྱུར་པ་ལས་ནད་རིགས་བྱུང་བ་དང་གསོ་བཅོས་ཀྱི་ཐབས་ལམ་ནི་འཕེལ་ཟད་ཀྱི་ངོ་བོར་གྱུར་པའི་ཆ་དེ་སྔར་མལ་དུ་སྙོམས་པོར་གཏོང་རྒྱུ་དེའོ།།དེ་ནི་བོད་ལུགས་གསོ་རིག་གི་རྣམ་པར་མ་གྱུར་ཐ་མལ་དུ་གནས་པར་བྱ་བ་དང་།རྣམ་པར་གྱུར་པའི་ནད་གང་གསོ་བར་བྱ་བའི་ཆེས་གཞི་རྩའི་ལྟ་བ་ཞིག་ཀྱང་ལགས།    
          དེ་མིན་ནད་མེད་པ་དང་། ནད་བྱུང་བ། ནད་གསོ་བ། ནད་སོས་པ་བཅས་གནས་སྐབས་མི་འདྲ་བ་བཞིའི་དབང་དུ་བཤད་ན། གང་ཡང་འདུ་བ་ཆ་སྙོམས་མིན་གཅིག་པུར་རག་ལས་ཏེ།   ནད་མེད་པ་ནི་འདུ་བ་ཆ་སྙོམས་པའི་གནས་སྐབས་དང་། ནད་བྱུང་བ་ནི་འདུ་བ་ཆ་མི་སྙོམས་པའི་གནས་སྐབས། ནད་གསོ་བཅོས་བྱེད་པ་ནི་འདུ་བ་ཆ་སྙོམས་པར་བསྒྱུར་པའི་གནས་སྐབས།   ནས་སོས་ཟིན་པ་ནི་འདུ་བ་ཆ་སྙོམས་པར་གྱུར་པའི་གནས་སྐབས་ཏེ་དེ་ནི་བོད་ལུགས་གསོ་རིག་གི་འདུ་བ་ཆ་སྙོམས་ཀྱི་ལྟ་བ་ཡིན་ལ།  གསུང་སྤྲུལ་ཡིད་ལས་སྐྱེས་ཀྱིས།  མི་ན་གནས་དང་ན་བ་གསོ་དགོས་པས།  །དགོས་པའི་ཐབས་ལ་འབྲེལ་བ་ཡོད་དམ་མེད། །འབྲེལ་མེད་ཆོས་ལ་སྤྱད་པས་ཅི་ཞིག་འགྲུབ། །ཅེས་དྲིས་པའི་ལན་དུ་རིག་པའི་ཡེ་ཤེས་ཀྱིས།  མི་ཤེས་ཤེས་བྱེད་གསོ་རིག་ཐབས་སུ་འབྲེལ།  །ཐབས་ལས་བྱུང་བ་འདུ་བ་སྙོམས་པར་འབྲེལ།  །འདུ་བ་སྙོམས་པ་ནད་མེད་བདེ་བར་འབྲེལ། །ཐབས་དང་ཐབས་བྱུང་དེ་ལས་བྱུང་བར་འབྲེལ། །ཞེས་ལན་ལྡོན་པའང་དེ་དེ་བཞིན་ནོ། །