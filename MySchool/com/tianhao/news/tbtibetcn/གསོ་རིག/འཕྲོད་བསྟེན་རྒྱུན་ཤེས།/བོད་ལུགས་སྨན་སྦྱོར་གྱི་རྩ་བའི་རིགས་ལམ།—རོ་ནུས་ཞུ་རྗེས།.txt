བོད་ལུགས་སྨན་སྦྱོར་གྱི་རྩ་བའི་རིགས་ལམ།—རོ་ནུས་ཞུ་རྗེས།
རྒྱུད་ལས། རོ་སོགས་མ་བཅོས་གང་ཡང་སྟོབས་ཅན་ཡིན། །རོ་མཉམ་ནུས་པ་སོ་སོ་རྟེན་སྟོབས་དང་། །གྱུར་པ་སྦྱར་བའི་དབང་ལས་འབྱུང་འགྱུར་ཏེ། །མི་མཐུན་འོག་མས་གོང་མ་ཟིལ་གྱིས་གནོན།  །ཐམས་ཅན་མཐུན་ན་རོ་ཡིས་ལས་བྱེད་ལ།  །རོ་བཞིན་མི་གནོད་ཞུ་རྗེས་ལས་བྱེད་དེ།  །རོ་ལས་གོ་ལྡོག་ནུས་པས་ལས་བྱེད་པས། །རོ་བསྡེབས་ནུས་བསྡེབས་ཞུ་རྗེས་བསྡེབས་ཏེ་སྦྱར། །ཞེས་བོད་ལུགས་པའི་སྨན་སྦྱོར་ཇི་ལྟར་བྱེད་ཚུལ་གྱི་རྩ་དོན་ཚིག་ཉུང་དོན་འདུས་ཀྱིས་བསྟན་པའོ། །སྨན་གྱི་རོ་མངར་སྐྱུར་ལན་ཚྭ་ཁ་ཚ་བསྐ་བཅས་དྲུག་དང་། ནུས་པ་ལྕི་སྣུམ་བསིལ་རྟུལ་ཡང་རྩུབ་ཚ་རྣོ་བརྒྱད།  ཞུ་རྗེས་མངར་སྐྱུར་ཁ་གསུམ།  དེ་བཞིན་ཡོན་ཏན་འཇམ་ལྕི་དྲོ་སྣུམ་བརྟན་པ་དང་།  གྲང་རྟུལ་བསིལ་མཉེན་སླ་སྐམ།   སྐྱ་ཚ་ཡང་རྣོ་རྩུབ་གཡོ་བཅས་བཅུ་བདུན་རྣམས་ནི་སྨན་རྫས་ཀྱི་རང་བཞིན་ཤེས་རྟོགས་དང་སྨན་སྦྱོར་ལག་ལེན་ཐདེ་ཀྱི་གཞི་རྩའི་གཞུང་དོན་ཏེ།  ནད་ཀྱི་མཚན་ཉིད་ཉི་ཤུ་གཙོ་བྱས་པའི་རྣམ་འགྱུར་ཇི་སྙེད་པ་སེལ་བའི་དགོས་མཁོར་དམིགས་ནས་གསུངས་པ་ཞིག་རེད།  
          རོ་ནུས་ཞུ་རྗེས་ཀྱིས་ཉེས་པ་རླུང་མཁྲིས་བད་ཀན་གསུམ་གྱི་ནད་སེལ་ཚུལ་རིམ་བཞིན་བཀོད་ན།  རྒྱུད་ལས།  མངར་སྐྱུར་ལན་ཚྭ་ཚ་བས་རླུང་འཇོམས་ཤིང་། །ཁ་དང་མངར་དང་བསྐ་བས་མཁྲིས་པ་སེལ། །ཚ་སྐྱུར་ལན་ཚྭས་བད་ཀན་སེལ་བར་བྱེད། །ཅེས་རོའི་ལས་སྤྱིར་བསྟན་པ་དང་། ནུས་པ་ལྕི་སྣུམ་བསིལ་དང་རྟུལ་བ་དང་།  །ཡང་རྩུབ་ཚ་དང་རྣོ་བ་རྣམ་པ་བརྒྱད།  །དང་པོ་བཞི་པོས་རླུང་དང་མཁྲིས་པ་སེལ།  །འོག་མ་བཞི་ཡིས་བད་ཀན་སེལ་བར་བྱེད།  །ཅེས་དང་།མངར་དང་ལན་ཚའི་ཞུ་རྗེས་མངར་བར་ཞུ།   །སྐྱུར་བ་རོ་མཚུངས་ཁ་ཚ་བསྐ་གསུམ་ཁ། །ཉེས་པ་གསུམ་པོ་གཉིས་གཉིས་རེ་རེས་སེལ། །ཞེས་ཞུ་རྗེས་རེ་རེས་ཉེས་པ་གཉིས་གཉིས་སེལ་བར་གསུངས་པ་སྟེ།  ཞུ་རྗེས་མངར་བས་རླུང་མཁྲིས་དང་། སྐྱུར་བས་བད་རླུང་། ཁ་བས་བད་མཁྲིས་བཅས་འཇོམས་པ་དང་། སྨན་གྱི་ནུས་པ་བརྒྱད་ལས་འཕྲོས་པའི་ཡོན་ཏན་བཅུ་བདུན་གྱིས་དྲང་གར་ནད་ཀྱི་མཚན་ཉིད་ཉི་ཤུ་པོ་སེལ་བ་བཅས་སོ། །དེ་ལྟར་འབྱུང་ལྔས་སྐྱེད་པའི་སྨན་ཐམས་ཅད་ནི་ལྕེ་ལ་གསལ་བ་རོའི་དབང་དུ་མངར་སྐྱུར་སོགས་དྲུག་དང་།   ཁོང་དུ་བསྟེན་པས་ཕོ་བའི་མེ་དྲོད་གསུམ་གྱིས་མྱག་བཞུ་སྦྱངས་ཟིན་པ་ཞུ་རྗེས་གསུམ།   ཡོན་ཏན་བཅུ་བདུན་གྱིས་མཚོན་པའི་ཡོན་ཏན་ཐམས་ཅད་ཀྱི་སྙིང་པོ་བསྡུས་པའི་ནུས་པ་བརྒྱད་བཅས་གང་ཡང་རྟེན་འབྱུང་བ་བཞི་ཕན་ཚུན་གྱི་ཆེ་ཆུང་ལས་བསྐྱེད་པ་ཤ་སྟག་ལགས་མོད།  རོ་ནུས་ཞུ་རྗེས་ཡོན་ཏན་བཅས་ཀྱི་སྒོ་ནས་སྨན་རྫས་ཀྱི་རང་བཞིན་སོགས་ལ་འགྲེལ་བཤད་བརྒྱབ་པ་དེས། བོད་ལུགས་གསོ་རིག་གིས་འབྱུང་བའི་རྫས་ལ་ངོས་འཛིན་བྱེད་པའི་ལྟ་བ་དེ་སྤྱིར་བཏང་བབ་ཆགས་ཀྱི་རིགས་ལམ་ལས་ཡོངས་སུ་བརྒལ་ཏེ་གཏན་ཚིགས་ལྡན་པའི་རིགས་པའི་གཞུང་ལུགས་ཀྱི་མཐོ་ཚད་ཅིག་ཏུ་ལེགས་འགྲུབ་བྱུང་བ་མཚོན་ཐུབ་ཅིང་།  རོ་ནུས་ཞུ་གསུམ་གྱི་རིགས་ལམ་སྒོ་ནས་སྨན་རྫས་སྡེབ་སྦྱོར་གྱི་ལག་ལེན་ལ་མཛུབ་སྟོན་གནང་བ་ཡིས་ནད་སྨན་གཉིས་ངོ་འཕྲོད་པའི་བརྒྱ་ཆའི་ཚད་དེའང་ཇེ་མཐོར་སོང་ཡོད་ངེས་པས་བོད་ལུགས་པའི་གསོ་བཅོས་ཀྱི་ཆུ་ཚད་ཕྱོགས་ཡོངས་ནས་གོང་མཐོར་འགྲོ་བར་རིག་པའི་རྨང་གཞི་བརྟན་པོ་ཞིག་བཏིང་བ་རེད།