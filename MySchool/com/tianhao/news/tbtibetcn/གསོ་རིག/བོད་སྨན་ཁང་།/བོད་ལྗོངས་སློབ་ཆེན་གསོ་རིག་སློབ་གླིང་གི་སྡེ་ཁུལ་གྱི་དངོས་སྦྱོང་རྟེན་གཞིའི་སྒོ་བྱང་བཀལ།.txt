བོད་ལྗོངས་སློབ་ཆེན་གསོ་རིག་སློབ་གླིང་གི་སྡེ་ཁུལ་གྱི་དངོས་སྦྱོང་རྟེན་གཞིའི་སྒོ་བྱང་བཀལ།
ཉེ་ཆར། བོད་ལྗོངས་སློབ་ཆེན་གསོ་རིག་སློབ་གླིང་དང་ཁྲེང་ཀོན་ཆུས་ཁོངས་གཏོགས་ཀྱི་སྨན་ཁང་གཉིས་ཀྱི་བར་མཉམ་ལས་གྲོས་མཐུན་བཞག་སྟེ། སྡེ་ཁུལ་གྱི་སྨན་ཁང་གཉིས་སུ་བོད་ལྗོངས་སློབ་ཆེན་གསོ་རིག་སློབ་གླིང་གི་སྡེ་ཁུལ་གྱི་དངོས་སྦྱོང་རྟེན་གཞིའི་སྒོ་བྱང་བཀལ་བ་རེད།
          དུས་འགོར་ཁྲེང་ཀོན་ཆུས་འཕྲོད་བསྟེན་བདེ་ཐང་ཨུ་ཡོན་ལྷན་ཁང་དང་ཁྲེང་ཀོན་ཆུས་སྐྱིད་རས་སྲང་ལམ་དོན་གཅོད་ཁང་གི་འཕྲོད་བསྟེན་ཞབས་ཞུ་ལྟེ་གནས་དང་། བར་སྐོར་སྲང་ལམ་དོན་གཅོད་ཁང་གི་འཕྲོད་བསྟེན་ཞབས་ཞུ་ལྟེ་གནས་བཅས་ཀྱིས་བོད་ལྗོངས་སློབ་ཆེན་གསོ་རིག་སློབ་གླིང་གི་སྡེ་ཁུལ་དངོས་སྦྱོང་རྟེན་གཞི་བསྐྲུན་རྒྱུའི་ཐད་གྲོས་མོལ་ཐེངས་མང་པོ་བྱས་ཏེ། སྡེ་ཁུལ་གཉིས་ཀྱི་སྨན་ཁང་གཉིས་ལ་སྒོ་བྱང་འགེལ་བའི་ལས་དོན་གཏན་འཁེལ་བྱས་པ་རེད། ཁྲེང་ཀོན་ཆུས་སྐྱིད་རས་སྲང་ལམ་དོན་གཅོད་ཁང་གི་འཕྲོད་བསྟེན་ཞབས་ཞུ་ལྟེ་གནས་སུ་བོད་ལྗོངས་སློབ་ཆེན་གསོ་རིག་སློབ་གླིང་དང་ཁྲེང་ཀོན་ཆུས་འཕྲོད་བསྟེན་བདེ་ཐང་ཨུ་ཡོན་ལྷན་ཁང་ཁོངས་གཏོགས་ཀྱི་སྡེ་ཁུལ་འཕྲོད་བསྟེན་ཞབས་ཞུ་ལྟེ་གནས་གཉིས་ཀྱི་དངོས་སྦྱོང་རྟེན་གཞིའི་སྒོ་བྱང་འགེལ་བའི་མཛད་སྒོ་འཚོགས་ཤིང་། ཕྱོགས་གཉིས་ཀྱིས《བོད་ལྗོངས་སློབ་ཆེན་གསོ་རིག་སློབ་གླིང་སྡེ་ཁུལ་གྱི་སློབ་ཁྲིད་དངོས་སྦྱོང་རྟེན་གཞིའི་མཉམ་ལས་གྲོས་མཐུན》ལ་མིང་རྟགས་བཀོད་པ་རེད།
          ཡུལ་དངོས་སུ་བོད་ལྗོངས་སློབ་ཆེན་གྱི་སློབ་གཙོའི་ལས་རོགས་སམ་གསོ་རིག་སློབ་གླིང་གི་འགོ་གཙོ་ཁྲེང་ཞིན་གྱིས་བཤད་རྒྱུར། “སྡེ་ཁུལ་འཕྲོད་བསྟེན་ཞབས་ཞུ་ལྟེ་གནས་ནི་གསོ་རིག་སློབ་མར་མེད་དུ་མི་རུང་བའི་ས་གནས་ཤིག་ཡིན་ཞིང་། ང་ཚོས་གསོ་སྐྱོང་བྱས་པའི་སློབ་མ་གཞི་རིམ་ལ་ཞབས་འདེགས་ཞུ་ཐུབ་པ་དང་མི་དམངས་ཀྱི་དགོས་མཁོ་ཆེ་བའི་ས་ཆར་བསྐྱོད་པར་རེ་བ་བྱེད་བཞིན་ཡོད། ནད་ཐོག་ཆེད་ལས་ལག་ལེན་བྱེད་པར་གསོ་རིག་སློབ་མས་ངེས་པར་དུ་སྡེ་ཁུལ་གྱི་དངོས་སྦྱོང་གོ་རིམ་བརྒྱུད་དགོས་པའི་བླང་བྱ་བཏོན་ཡོད་ཅིང་། སྡེ་ཁུལ་གྱི་འཕྲོད་བསྟེན་སློབ་ཁྲིད་ནི་སློར་མར་མཚོན་ན་མེད་དུ་མི་རུང་བ་ཞིག་ཡིན་ཟེར།  །