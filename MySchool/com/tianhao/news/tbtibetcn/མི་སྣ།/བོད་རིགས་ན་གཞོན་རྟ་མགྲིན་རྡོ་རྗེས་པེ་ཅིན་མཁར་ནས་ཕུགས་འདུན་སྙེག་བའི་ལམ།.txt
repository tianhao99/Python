བོད་རིགས་ན་གཞོན་རྟ་མགྲིན་རྡོ་རྗེས་པེ་ཅིན་མཁར་ནས་ཕུགས་འདུན་སྙེག་བའི་ལམ།
“གནས་འདི་ན་ངའི་ཕུགས་བསམ་ཡོད། གནས་འདི་ནི་ང་རང་གིས་གང་འདོད་དུ་ཕུགས་བསམ་སྙེག་པའི་གར་སྟེགས་ཆེན་པོ་ཞིག་ཡིན”རྟ་མགྲིན་རྡོ་རྗེ་ནི་མཚོ་སྔོན་ཞིང་ཆེན་མཚོ་ལྷོ་ཁུལ་གྱི་བོད་རིགས་ན་གཞོན་ཞིག་ཡིན། སྤྱི་ལོ་༢༠༡༡ ལོར་ཀྲུང་གོ་སྨྱན་སྦྱོར་ཁྱབ་བསྒྲགས་སློབ་ཆེན་གྱི་གློག་བརྙན་སྒྱུ་རྩལ་སློབ་གླིང་དུ་རྒྱུགས་འཕྲོད། ཁོ་རང་སྔོན་དུས་ཀྱི་བོད་རིགས་སློབ་མ་དང་འདྲ་བར་ཕ་ཡུལ་དུ་ལོག་པ་མ་ཡིན་པར། འདུ་ལོང་ཆེ་བའི་པེ་ཅིན་གྲོང་ཁྱེར་དུ་བསྡད་དེ་ཕུགས་འདུན་འཚོར་སྙེག་བྱེད་པའི་ལས་ལ་བརྩོན། མིག་སྔར་ཁོང་གིས་པེ་ཅིན་དུ་གཞི་རྒྱ་ཧ་ཅང་ཆེ་བའི་རིག་གནས་ཁྱབ་བསྒྲགས་ཀུང་སི་ཞིག་བཙུགས་ཡོད། 
    ལོ་ན་གཞོན་དུས་མི་ཚེའི་ཕུགས་འདུན་དང་འཕྲད་པ། 
མཐོ་འབྲིང་ལོ་རིམ་དང་པོ་འགྲིམ་པའི་ལོ་དེར། སློབ་གྲོགས་གཞན་པ་དག་མཐོ་འབྲིང་གི་འཚོ་བར་ད་དུང་གོམས་ལོབ་དེ་འདྲ་བྱུང་མེད་པའི་དུས་སྐབས། སྟེས་དབང་ཞིག་གིས་ཁོ་རང་བརྙན་ལེན་འཕྲུལ་ཆས་དང་འཕྲད་པའི་གོ་སྐབས་བྱུང་། དུས་དེ་ནས་བཟུང་ངོ་མཚར་བའི་འཕྲུལ་ཆས་དེ་ལ་དུང་བ་སྐྱེས། “ངས་ཐོག་དང་པོར་བརྙན་ལེན་འཕྲུལ་ཆས་ཁྲོད་ཀྱི་འཇིག་རྟེན་མཐོང་སྐབས་ནས་བཟུང་། ཆེ་ཆུང་གང་བདེར་བཟོས་ཆོག་པའི་བརྙན་ཤེར་དེ་ཡིས་ཡིད་སེམས་འཕྲོག ” ཁོང་གིས་ལག་པ་གཉིས་ཀྱིས་འདྲ་གཟུགས་སྟོན་བཞིན། ལག་ཏུ་རྒྱང་མཐོང་ཆེ་ཤེར་ཞིག་ཐོག་ཡོད་པ་དང་འདྲ་བར་གསར་འགོད་པར་ཁོ་རང་གིས་མཐོང་བའི་རྣམ་པ་དེ་སྟོན་བཞིན་འདུག “དུས་སྐབས་དེར་ང་རང་གིས་ནང་ལོག་ནས་སློབ་ཆེན་འགྲིམ་སྟེ་བརྙན་ལེན་འཕྲུལ་ཆས་ལ་རེག་ཐུབ་པ་ཡིད་ལའང་མ་ཤར། དང་ཐོག་དངོས་པོ་དེར་དགའ་ཞེན་སྐྱེས་པ་ཁོ་ན་ཙམ་ཡིན”ཞེས་ཁོང་གིས་དེ་ལྟར་བཤད། 
སྤྱི་ལོ་༢༠༠༧ ལོར་ཀྲུང་གོ་སྨྱན་སྦྱོར་ཁྱབ་བསྒྲགས་སློབ་ཆེན་གྱིས་མཚོ་སྔོན་ཞིང་ཆེན་ནས་མཐོ་འབྲིང་སློབ་མ་བསྡུ་བར་ཚད་གྲངས་ཡོད་ནའང་། རྡོ་རྗེ་ཡིས་སྦྱང་འབྲས་བཟང་བོ་ལ་བརྟེན་ནས་བསྡུ་ལེན་བརྡ་ཐོ་རེག་ཐུབ་པ་བྱུང་། པེ་ཅིན་དུ་སློབ་ཆེན་འགྲིམ་པར་འགྲོ་ཐུབ་པ་ཤེས་རྗེས། ཁོ་རང་སྤྲོ་སྣང་སྐྱེས་ཤིང་སེམས་བག་ཕེབས་སུ་འདུག་མི་ཐུབ་པར་གྱུར། “ངའི་ཕུ་བོ་དང་ཨ་ཆེ་གཉིས་ཀྱིས་སློབ་ཆེན་དུ་རྒྱུགས་སྤྲོད་སྐབས། ཀྲུང་གོ་སྨྱན་སྦྱོར་ཁྱབ་བསྒྲགས་སློབ་ཆེན་གྱིས་མཚོ་སྔོན་ཞིང་ཆེན་ནས་སློབ་མ་བསྡུས་མེད། ད་ལྟ་པེ་ཅིན་གྱི་སློབ་གྲྭ་ཁག་གིས་མཚོ་སྔོན་ནས་སློབ་མ་བསྡུ་ཚད་ཇེ་མང་དུ་བཏང་ཡོད་པས། ང་རང་ཡང་ཀྲུང་གོ་སྨྱན་སྦྱོར་ཁྱབ་བསྒྲགས་སློབ་ཆེན་དུ་འགྲིམ་ཐུབ་པ་བྱུང་།”ནང་ལོག་ནས་སློབ་གྲྭ་འགྲིམ་མྱོང་རྩ་བ་ནས་མེད་པའི་རྡོ་རྗེ་ལ་མཚོན་ན། ནང་ལོག་གི་གནས་ཚུལ་ཅི་འདྲ་ཡིན་པ་ཆ་རྒྱུས་མེད། ནང་ལོག་ཏུ་སླེབས་རྗེས་འཚོ་བའི་ཐད་ལ་མི་ལོབ་པ་མང་པོ་འདུག་ཞེས་པ་གོ་བ་ཙམ་ལས་གཞན་ཅི་ཡང་ཐོས་མྱོང་མེད། “དེ་ཡིན་ཡང་ང་རང་གིས་རེ་བ་ཆེན་པོ་བཅངས་ནས། གནས་དེར་ཕྱིན་ཏེ་ཕུགས་བསམ་མངོན་འགྱུར་བྱེད་པའི་འདུན་པ་བྱུང་།”རྟ་མགྲིན་རྡོ་རྗེས་དུས་ནམ་ཡང་སྐད་ཆ་ཕར་བ་ཞིག་གི་ལམ་ནས་ཁོ་རང་གི་དོན་དག་རླབས་ཆེན་དག་བརྗོད་པ་རེད། 
    ཡུལ་ཕྱོགས་གཞན་དུ་སློབ་སྦྱོང་བྱེད་པར་ཕྱིན་ཏེ་ཕུགས་བསམ་སྙེག 
སློབ་ཆེན་དུ་ཞུགས་མ་ཐག་སློབ་གྲྭ་གང་བོའི་ལོ་རིམ་དང་པོའི་སློབ་མ་གསར་བའི་ཁྲོད་དུ་བོད་རིགས་སློབ་མ་མི་༡༢ མ་གཏོགས་མེད། རྒྱ་སྐད་ལེགས་པོ་བཤད་མི་ཤེས་པའི་སྟབས་ཀྱིས། ཁོ་རང་དུས་ཚོད་མང་པོའི་རིང་དུ་བོད་རིགས་སློབ་མ་དག་དང་མཉམ་དུ་ཡོད་པ་རེད། “ཕ་ཡུལ་དང་རྒྱང་ཐག་རིང་བོར་བཅད་ཡོད་པས། བོད་རིགས་སློབ་མ་དེ་དག་ནི་ཁོ་རང་གི་གཟའ་མི་དང་འདྲ། སྐད་ཆ་ལབ་པ་དང་ཟ་མ་ཟ་བ་སོགས་དུས་ནམ་ཡང་ང་ཚོ་མཉམ་དུ་ཕྱིན་པ་ཡིན།”དེ་ལྟར་བཤད་རྗེས་རྡོ་རྗེའི་གདོང་ལ་སྐྱོ་ཉམས་ཤིག་མངོན་བཞིན་བཤད་རྒྱུར། “འོན་ཀྱང་དེའི་རྗེས་སུ་ང་དང་ཁོ་ཚོའི་བར་ཐག་ཇེ་རིང་དུ་གྱུར”གསར་འགོད་པས་རྒྱུ་མཚན་དྲིས་པ་ན་ཁོང་གིས་བཤད་རྒྱུར། “ཁོ་ཚོར་སློབ་སྦྱོང་དང་མ་འོངས་པའི་ཕུགས་འདུན་ཕྱོགས་ལ་དེ་འདྲའི་བསམ་ཚུལ་དང་འཆར་གཞི་མེད་པ་འདྲ།”གསར་འགོད་པས་ཡང་ཕྱོགས་གཞན་ཞིག་ནས་རྒྱུས་ལོན་བྱུང་བ་ལྟར་ན། པེ་ཅིན་གྱི་མཐོ་རིམ་སློབ་གྲྭ་ཁག་གི་བོད་རིགས་སློབ་མ་མང་ཆེ་བ་བོད་ལྗོངས་ལྷ་ས་ནས་ཡོང་བ་རེད། སློབ་ཆེན་མཐར་ཕྱིན་རྗེས་ཁོ་ཚོ་མང་ཆེ་བ་རང་གི་ཕ་ཡུལ་དུ་ལོག་ནས་གཞུང་ཞབས་པའི་ལས་ཀ་གཉེར་བ་རེད། དེའི་རྐྱེན་གྱིས་ཁོ་ཚོ་མཉམ་དུ་འགྲོག་ནས་དུས་ཡུན་ཅུང་ཙམ་འགོར་རྗེས། རྟ་མགྲིན་རྡོ་རྗེས་རང་ཉིད་ཀྱི་མི་ཚེའི་ཁ་ཕྱོགས་དང་དམིགས་འདུན་ལ་འཆར་གཞི་འཐེན་འགོ་བརྩམས། 
དུས་དེ་ནས་ཁོ་རང་རྒྱ་རིགས་སློབ་མ་ཚོའི་འཚོ་བའི་ཁྲོད་དུ་ཞུགས་འགོ་བརྩམས། ཁོང་གིས་བཤད་རྒྱུར། རྒྱ་རིགས་སློབ་མ་དག་གིས་བརྙན་ལེན་སྐོར་གྱི་བསམ་བློ་གཏོང་སྟེངས་སམ། དངོས་སུ་སྒྲིག་བཟོ་བྱེད་པ་སོགས་གང་ཡིན་ཡང་། ལྷག་པར་དུ་མཐོང་རྒྱ་ཆེ་བ་སོགས་ཕྱོགས་གང་ཐད་ནས་སློབ་སྦྱོང་བྱེད་དགོས་པ་ཧ་ཅང་མང་། རྟ་མགྲིན་རྡོ་རྗེ་དགོད་བཞིན་དུ་བཤད་རྒྱུར་རྒྱ་རིགས་སློབ་མ་ཚོའི་འཚོ་བའི་ཁྲོད་དུ་ཞུགས་མ་ཐག་དགོད་སྤྲོ་བའི་དོན་དག་མང་པོ་བྱུང་། “འཛིན་གྲྭའི་ནང་དུ་ཡོད་སྐབས་ངས་རྒྱ་སྐད་ཚིག་གཅིག་ལས་མ་བཤད་ཀྱང་སློབ་གྲོགས་ཚོས་ང་ལ་ལད་མོ་བྱེད་པ་རེད། ཁོ་ཚོའི་བསམ་པར་ངས་རྒྱ་སྐད་བཤད་པ་ཚད་ལྡན་མིན་པས་ཧ་ཅང་དགོད་སྤྲོ་བར་འདུག དེའི་རྗེས་སུ་ངས་སློབ་གྲོགས་ཚོའི་གམ་ནས་རྒྱ་སྐད་སྦྱངས་པ་ཡིན།”ཕ་ཡུལ་དང་ཁ་བྲལ་བའི་གདུང་བ་དེ་སློབ་གྲོགས་ཚོའི་བརྩེ་འདང་དང་སློབ་སྦྱོར་ཀྱི་འཚོ་བའི་ཁྲིད་དུ་རིམ་བཞིན་ཡལ། 
སློབ་གྲྭར་ཡོད་པའི་དུས་སྐབས་རིང་། རྡོ་རྗེས་ནན་ཏན་ངང་བརྙན་ལེན་སྒྱུ་རྩལ་གྱི་རྨང་གཞིའི་གཞུང་ལུགས་ཆ་ཚང་སློབ་སྦྱོང་བྱས་ཡོད་པ་མ་ཟད། སྐབས་སྐབས་སུ་བརྙན་ལེན་འཕྲུལ་ཆས་འཁྱེར་ནས་པེ་ཅིན་མཁར་ཕྱི་ནང་གི་མཛེས་ལྗོངས་དག་བརྙན་ལེན་བྱས། འོན་ཀྱང་ཡིད་ཕངས་པ་ཞིག་ལ་ཁོ་ཚོའི་མཐར་ཕྱིན་འཆར་བཀོད་ནི་བརྙན་འཕྲིན་གྱི་རྣམ་པ་མ་ཡིན་པར། སྲོལ་རྒྱུན་གྱི་དཔྱད་རྩོམ་བགྲོ་གླེང་གི་རྣམ་པ་རེད། “མཐར་ཕྱིན་སྐབས་བརྩམས་ཆོས་ལེགས་པོ་ཞིག་འགྲེམ་སྤེལ་བྱས་ཏེ་རང་ཉིད་ཀྱི་ལོ་བཞིའི་རིང་གི་སྦྱང་འབྲས་ཕྱིར་མངོན་བྱེད་འདོད་སྐྱེས་བྱུང་།”རྒྱུ་མཚན་དེའི་རྐྱེན་གྱིས་རྡོ་རྗེའི་དམིགས་འབེན་ཡང་རིམ་བཞིན་མངོན་གསལ་དུ་གྱུར། 
　རང་ཉིད་ལ་གར་སྟེགས་བསྐྲུན་དེ་ཕུགས་བསམ་མངོན་འགྱུར་བྱས། 
ལོ་སྔོན་མའི་ནང་སློབ་མཐར་ཕྱིན་མ་ཐག རྡོ་རྗེས་བརྙན་ཐུང་ཞིག་ཕབ་བསྐྲུན་བྱེད་པའི་འཆར་གཞི་འཐེན། དུས་སྐབས་དེར་ཕྱིར་དྲན་བྱས་ཚེ་ཁོ་རང་འུ་ཐུག་པའི་ངང་དགོད་བཞིན་དུ། “བརྙན་ཐུང་ཕབ་བསྐྲུན་བྱས་ཚེ་འཁྲབ་སྟོན་པ་དགོས་པ་རེད། དཀའ་ལས་མང་པོ་རྒྱབ་རྗེས་འཁྲབ་སྟོན་པ་ཞིག་རྙེད་ཀྱང་མ་དངུལ་མི་འདུག ཡང་གང་ས་གང་ནས་སློབ་གྲོགས་ཚོར་སྒོར་མོ་བསྐྱིས་པ་ཡིན། མཇུག་མཐར་སྒོར་མོ་ཅུང་ཙམ་རེག་པ་འཁྲབ་སྟོན་པ་དེར་སྦྱིན། འོན་ཀྱང་ཁོང་གིས་ཉིན་གཉིས་ཀྱི་རིང་ལ་འཁྲབ་སྟོན་བྱས་རྗེས་སྒོར་མོ་འཁྱེར་ཏེ་བྲོས་སོང་།” ཉམས་མྱོང་མེད་ལ་འཁྲབ་སྟོན་མཁན་ཡང་མེད། མ་དངུལ་ཡོང་ཁུངས་ཆེན་པོ་མེད་པ་སོགས་ཀྱི་གནས་ཚུལ་འོག་ཏུ། རྡོ་རྗེས་དཀའ་ཁག་མང་པོ་སེལ་ཏེ་མི་འགའ་རྩ་འཛུགས་བྱས་ནས་པེ་ཅིན་དར་རྒྱས་གུ་གེ་རིག་གནས་ཁྱབ་སྤེལ་ཚད་ཡོད་ཀུང་སི་བཙུགས། “ཀུང་སི་དེར་སྤྱིར་ན་མི་ལྔ་ལས་མེད། རྒྱ་རིགས་གཉིས་དང་བོད་རིགས་གསུམ་ཡོད། ང་ཚོ་ཚང་མ་སློབ་ཆེན་གྱི་སློབ་གྲོགས་ཡིན། དང་ཐོག་སློབ་གྲྭར་ཡོད་དུས་སྐད་ཆ་ལབ་སྐབས་ཁོ་ཚོའི་བསམ་ཚུལ་གཅིག་ཏུ་འགྲོ་བས། ཁོ་ཚོས་མཉམ་དུ་ཀུང་སི་ཞིག་བཙུགས་ཏེ་གཅིག་མཐུན་གྱི་ཕུགས་འདུན་མངོན་འགྱུར་བྱས”ཞེས་བཤད། 
དེ་ནི་ཁྱབ་བསྒྲགས་ཚད་ཡོད་ཀུང་སི་ཞིག་ཡིན་ཡང་། ཁོ་ཚོའི་དམིགས་ཡུལ་ནི་ཁེ་སྤོགས་གཉེར་བ་གཙོ་བོ་མ་ཡིན་པར། སྤྱི་ཕན་རང་བཞིན་གྱི་རིག་གནས་བརྙན་འཕྲུན་ཕབ་བསྐྲུན་བྱེད་པ་དེ་གཙོ་བོ་རེད། དུས་མཚུངས་སུ་བོད་ཀྱི་རིག་གནས་སྲུང་སྐྱོབ་དང་རྒྱུད་འཛིན་བྱེད་པའི་ཐབས་ལམ་སྣ་ཚོགས་འཚོར་བ་དང་དེའི་ཐད་ལ་ནུས་པ་འཕྲན་ཙམ་རེ་འདོན་ཅི་ཐུབ་བྱེད་པ་དེ་རེད། “ད་ལོའི་ཟླ་བ་༡༡ པའི་ནང་དུ་ང་ཚོས་པེ་ཅིན་ཟློས་གར་ཁང་དམར་པོ་ནས་མཚོ་སྔོན་ཞིང་ཆེན་ཡུལ་ཤུལ་ཁུལ་གེ་སར་རྒྱལ་པོ་བྱམས་སྙིང་རྗེ་ཐེབས་རྩ་ཚོགས་པས་གཙོ་སྒྲུབ་བྱས་པའི་“ཚེ་སྲོག་བརྟན་པོར་ལིང་དྲིན་གཟོའི་དགུང་ཚོགས’སྟེང་རིན་མི་དགོས་པར་བརྙན་ལེན་བྱས། ད་ལྟ་བརྙན་དེ་དག་སྒྲིག་བཟོའི་ལས་དོན་ཆ་ཚང་འགྲུབ་ཡོད་ལ། ཆེས་མཇུག་མཐའི་ཡི་གེ་སྒྲིག་བཞིན་པའི་སྒང་ཡིན།”གསར་འགོད་པས་རྗེས་ནས་རྒྱུས་ལོན་བྱུང་བ་ལྟར་ན། ཀུང་སི་དེ་འཁོར་སྐྱོད་དང་འབྲེལ་ཡོད་བརྙན་ལེན་འཕྲུལ་ཆས་སོགས་ཀྱི་འགྲོ་སོང་ཚང་མ་ནི། མི་ལྔ་བོ་དེ་དག་གིས་རང་ཉིད་གྱིས་ལས་ཀ་གཞན་སྒྲུབ་ནས་གསོག་ཡོང་བ་རེད། རྡོ་རྗེས“དེ་རང་འདིའི་ཚད་དུ་སླེབས་ཐུབ་པར་དཀའ་ལས་མང་པོ་བརྒྱུད་ཡོད། ཆེས་ཐོག་མར་སྤྱི་ཕན་རང་བཞིན་གྱི་བརྙན་འཕྲུན་ཙམ་ཁོ་ན་སྒྲུབ་འདོད་པ་ཡིན། ད་བར་དུ་ང་ཚོས་བྱ་བ་དེ་སྒྲུབ་བཞིན་ཡོད་ལ་བྱ་དངོས་ཀྱང་མང་པོ་མེད་བརླག་བཏང་ཡོད། ཡུལ་མི་ཚོས་ང་ལ་བཅངས་བའི་རེ་བ་དང་བཅས་ཏེ།”
དོན་དངོས་སུ་རྡོ་རྗེས་ཕ་མ་ཚོས་ཁོ་རང་གིས་སློབ་ཆེན་མཐར་ཕྱིན་རྗེས་ཕྱིར་ཕ་ཡུལ་དུ་ལོག་ཏེ་གཞུང་ཞབས་པར་རྒྱུགས་སྤྲད་དེ་གཏན་འཇགས་ཀྱི་འཚོ་བ་ཞིག་རོལ་ན་འདོད་པ་རེད། འོན་ཀྱང་སྔོན་མར་ཁོང་གིས་བརྙན་ལེན་ཕྱོགས་ལ་ཕུགས་བསམ་སྙེག་ཡོད་པ་དང་། སློབ་ཆེན་ལོ་བཞི་ཡི་རིང་དུ་པེ་ཅིན་ནས་སྦྱོང་བརྡར་བྱས་པ་ཡིན་པས། ཁོ་རང་ཕུགས་བསམ་མངོན་འགྱུར་བྱེད་ཐུབ་པའི་གནས་ཏེ་པེ་ཅིན་དུ་སྡོད་པ་གཏན་ཁེལ་བྱས། ཁོ་རང་གིས་འགྱུར་མེད་བརྟན་པོས་ངང་རྒྱུན་འཁྱོངས་བྱས་པའི་སྟབས་ཀྱིས། ཕ་མ་གཉིས་ཀྱིས་སྔོན་མར་རྒྱུན་ལོན་མེད་པ་ནས་ད་ལྟ་རྒྱབ་སྐྱོར་དང་སྐུལ་སློང་བྱེད་བཞིན་ཡོད། “ང་རང་ཕ་ཡུལ་དུ་ལོག་ཐེངས་རེ་རེར། ངས་ཁོ་ཚོ་ལ་པེ་ཅིན་ནས་བྱ་བ་ཅི་ཞིག་སྒྲུབ་བཞིན་ཡོད་པ་དང་། དགེ་རྒན་དང་སློབ་གྲོགས། ང་རང་གི་ཕུགས་བསམ་སོགས་གླེང་། ཁོ་ཚོ་ནང་ལོག་ས་ཁུལ་དུ་ཡོང་མྱོང་མེད་ཀྱང་། ང་རང་ནར་སོན་ཏེ་འགྱུར་ལྡོག་བྱུང་ཡོད་པ་མཐོང་ཚེ། དང་ཐོག་ཕ་ཡུལ་ནས་ས་ཁུལ་གཞན་དུ་བགྲོད་ཐུབ་པར་སྤྲོ་སྣང་སྐྱེས་བཞིན་ཡོད།”
  རྗེས་ཕྱོགས་འཆར་གཞི་གང་འདྲ་ཡོད་དྲིས་པ་ན། རྟ་མགྲིན་རྡོ་རྗེས་བཤད་རྒྱུར། “ང་ཚོས་ད་ལྟ་མི་སེམས་འདུལ་བ་དང་འབྲེལ་ཡོད་ཀྱི་བརྙན་ཐུང་ཞིག་ཕབ་བསྐྲུན་བྱེད་པར་འཆར་གཞི་འཐེན་བཞིན་ཡོད། གཙོ་བོ་མིའི་གཤིས་སྤྱོད་ཀྱི་ཆ་ནས་ཕབ་བསྐྲུན་བྱེད་རྩིས་ཡོད། དུས་མཚུངས་སུ་ད་དུང་འཆར་ཡུལ་སྣང་ཚུལ་བརྗོད་པའི་གློག་བརྙན་ཞིག་ཕབ་བསྐྲུན་བྱེད་འདོད་ཡོད། དཔེར་ན་《ང་རང་ངའི་ཁྱིམ་ལ་དགའ》ཞེས་པ་དེ་དང་འདྲ་བར། དེའི་རྒྱུ་མཚན་ནི་ང་རང་གློག་བརྙན་དེར་ཧ་ཅང་དགའ། ཁང་མིག་ནང་ནས་འཁྲབ་པའི་གློག་བརྙན་དེའི་རིགས་བོད་ལ་ད་དུང་མེད་པས། ངས་བསམ་ན་ཕབ་བསྐྲུན་བྱེད་འཚག་རྗེས་དགའ་བསུ་ཆེན་པོ་ཐོབ་ངེས་རེད”ཅེས་བཤད།