དཔའ་བུ་བསོད་ནམས་སྟོབས་རྒྱལ།
སི་ཁྲོན་ཞིང་ཆེན་བོད་ཡིག་སློབ་གྲྭའི་སློབ་མ་ཁང་གི་གཙོ་འགན་པ་དགེ་རྒན་དཔའ་བུ་བསོད་ནམས་སྟོབས་རྒྱལ་མཆོག་ནི་སྔོན་བོད་ཡུལ་ཆོལ་ཁ་གསུམ་གྱི་ཡ་གྱལ་མདོ་སྟོད་མིའི་ཆོལ་ཁའི་ཁམས་ཏྲེ་ཧོར་རོང་པ་ཚ་ཞེས་པའི་ཡུལ་ཕྱོགས་ཞི་གསེར་གྲོང་ཚོ་རུ་དཔའ་བུ་ཚང་ཞེས་པའི་དུད་ཁྱིམ་རྙིང་བ་ཞིག་གི་སྐུ་ལྕམ་མིང་སྲིང་དྲུག་གི་ནང་ནས་བུ་སྤུན་འབྲིང་བའི་ལུས་ཐོབ་བླངས་ནས་མི་ཡུལ་གྱི་ཞིང་ཁམས་རྙེད།  སྐུ་ན་ཆུང་དུས་ནས་སློབ་གྲྭར་འགྲིམ་པའི་གོ་སྐབས་རྙེད་པས་རྒྱ་བོད་ཡིག་རིགས་སོགས་ལ་སྦྱངས་པ་བྱས།  སྤྱི་ལོ་༡༩༨༤ལོར་དཀར་མཛེས་རྫོང་སློབ་འབྲིང་དུ་ཞུགས་ཐུབ་པ་བྱུང་ཞིང་།  ༡༩༨༧ལོར་ཕུལ་བྱུང་གི་སྦྱངས་འབྲས་ཀྱིས་གནས་ལྔ་རིག་པའི་ཕ་ས་སི་ཁྲོན་ཞིང་ཆེན་བོད་ཡིག་སློབ་གྲྭར་རྒྱུགས་འཕྲོད།  དེ་ནས་སྒྲ་རིག་པའི་ཆེད་སྦྱོང་འཛིན་གྲྭར་ཞུགས་ནས་བོད་ཀྱི་མཁས་དབང་དམ་པ་མཁན་ཆེན་པཎ་ཚེ་དང་མི་ཉག་བུ་ཕྲུག་སོགས་མཁས་གྲུབ་གཉིས་ལྡན་གྱི་སྐྱེས་ཆེན་དམ་པ་དུ་མའི་དྲུང་ནས་ཐུན་མོང་དང་ཐུན་མིན་གྱི་རིག་གནས་སྐོར་ལ་སྦྱང་པ་མཐར་ཕྱིན་པ་བྱས་ཤིང་།  སློབ་གྲྭར་ཞུགས་རིང་འཛིན་གྲྭའི་སློབ་སྦྱོང་འགན་ཁུར་བ་དང་སློབ་གྲྭའི་སློབ་མ་ཚོགས་པའི་ཚོགས་གཙོ་སོགས་ཀྱི་འགན་བཞེས་ནས་ལུས་སེམས་གཉིས་ཀྱིས་སློབ་གྲྭར་ཞབས་ཞུ་གང་ལེགས་ཞུས། ༡༩༩༡ལོར་གཡུར་དུ་ཟ་བའི་སྦྱངས་འབྲས་སྨིན་ནས་སི་ཁྲོན་ཞིང་ཆེན་བོད་ཡིག་སློབ་གྲྭ་ནས་མཐར་ཕྱིན་ཏེ་རང་གི་ཕུགས་འདུན་ལྟར་ཉག་རོང་རྫོང་སློབ་འབྲིང་གི་བོད་ཡིག་དགེ་རྒན་གྱི་མཛད་པ་བསྐྱངས། སྐལ་ལྡན་གདུལ་བྱ་མང་པོ་སྐྱོང་ཞོར་དུ་སློབ་གྲྭའི་མི་རིགས་ཚན་ཁག་གི་འགོ་གཙོ་སོགས་ཀྱི་བྱ་བའི་འགན་བཞེས། ༡༩༩༥ལོར་དར་མདོ་དགེ་འོས་སློབ་གྲྭའི་སློབ་གྲྭ་ཆུང་འབྲིང་གི་སློབ་གཙོ་སྦྱོང་བརྡར་འཛིན་གྲྭར་ཞུགས།  ༡༩༩༧ལོའི་ཟླ་བ་༥པར་རང་གི་མ་ཡུམ་སློབ་གྲྭ་སྟེ་སི་ཁྲོན་ཞིང་ཆེན་བོད་ཡིག་སློབ་གྲྭ་རུ་ལས་གནས་སྤོར་ནས་སླར་ཡང་དགེ་རྒན་གྱི་འཕྲིན་ལས་ཀྱི་རྒྱུན་བཟང་པོའི་སྣེ་མཐུད་དེ།  ཚད་མ་དང་ལོ་རྒྱུས།  སྲིད་འཛིན་རིག་པ།  བརྡ་སྤྲོད་རིག་པ།  རྩོམ་འབྲི།  དག་ཡིག   བྲིས་སོགས་ཀྱི་སློབ་ཁྲིད་བྱས་ནས་སྐལ་ལྡན་གདུལ་བྱ་དུ་མ་ལེགས་པའི་ལམ་དུ་དྲངས།  སྤྱི་ལོ༡༩༩༨ལོར་སློབ་མ་ཁང་གི་འགོ་གཙོ་གཞོན་པའི་བྱ་བའི་འགན་བཞེས་ཤིང་༢༠༠༢ལོར་འགོ་གཙོ་རྒན་པའི་འགན་བཞེས་ནས་ད་ལྟའི་བར་བགྲང་བྱ་ཧྲིལ་པོ་བཅུ་ལྷག་ལ་སི་ཁྲོན་ཞིང་ཆེན་བོད་ཡིག་སློབ་གྲྭའི་བསྟན་པའི་འཕེལ་རྒྱས་དང་སྐལ་ལྡན་སློབ་ཚོགས་ཡོངས་ཀྱི་མ་འོངས་མདུན་ལམ་ཆེད་དུ་ལུས་སེམས་གཉིས་ཆར་དལ་ལྷོད་མེད་པར་འབད་པ་ལྷུར་ལེན་དང་བྱ་བའི་ལས་ལ་ཧུར་ཐག་གིས་འཇུག་སྟེ་སྤྱོད་ཡོན་གཉིས་ལྡན་གྱི་སློབ་མ་སྟོང་ལྷག་གསོ་སྐྱོང་བྱས་ནས་བོད་ཁུལ་གྱི་ཨ་མདོ་དང་བོད་ལྗོངས།  དཀར་མཛེས་སོགས་ཀྱི་ས་ཆར་མངགས་པས།  དེ་དག་སྤྱི་ཚོགས་ཀྱི་ལས་རྐང་ཐོག་ཏུ་བོད་སྐད་ཡིག་གི་སྲོག་འཛིན་པའི་མི་སྣར་གྱུར་ཡོད།  ༢༠༠༡ལོར་དཀར་མཛེས་བོད་རིགས་རང་སྐྱོང་ཁུལ་གྱི་བོད་ཡིག་སློབ་ཁྲིད་ཆེད་ལས་ཨུ་ཡོན་ལྷན་ཁང་གི་ལས་འཛིན་མི་སྣར་ཞུགས།  ༢༠༠༢ལོར་སི་ཁྲོན་ཞིང་ཆེན་བོད་ཡིག་སློབ་གྲྭའི་འཆད་དཔོན་གྱི་རིག་ཐོབ་བླངས།སྤྱི་ལོ༢༠༠༨ལོའི་ཟླ་བ་༤པར་ཨ་རིའི་ཝི་ཇི་ཉེ་ཡ་སློབ་གྲྭ་ཆེན་མོས་གདན་ཞུས་ལྟར་སྐྱབས་རྗེ་གཟན་དཀར་རིན་པོ་ཆེ་མཆོག་དང་བོད་ཀྱི་མཐོ་རིམ་སློབ་གྲྭ་ཆེན་མོའི་ཁག་གི་འབྲེལ་ཡོད་དགེ་རྒན་སོགས་དང་མཉམ་དུ་བོད་ཀྱི་ཤེས་རིག་དང་ཡུལ་སྐོར་སྐོར་གྱི་བགྲོ་གླེང་ཚོགས་འདུ་རུ་ཞུགས། བྱ་བའི་ཞོར་དུ་ལྷོ་ནུབ་མི་རིགས་སློབ་ཆེན་གྱི་རང་སྦྱོང་རྒྱུགས་སྤྲོད་འཛིན་གྲྭར་ཞུགས་ནས་དངོས་ཚན་སློབ་མའི་ཐོབ་ཐང་བླངས།  སྔ་ཕྱིར་བོད་ཀྱི་ཚད་མའི་བྱུང་འཕེལ་དང་རྩོད་ཚུལ་མདོར་ཙམ་གླེང་བ་གསར་བུ་འཇུག་པའི་སྒོ་ཞེས་པ་དང་།  བརྡ་སྤྲོད་བསྐྱར་སྦྱོང་ཉི་བྱེད་འདྲེན་པའི་སྐྱ་རེངས་།  རང་སློབ་འགའ་ལ་གྲོས་མོལ་དུ་ཕུལ་བ།བོད་ཀྱི་སློབ་གསོ་དེ་དཔལ་འབྱོར་འཕེལ་རྒྱས་གཏོང་བའི་སྒུལ་ཤུགས་སུ་འགྱུར་བར་འབད་དགོས།  དྲུག་འགྱུར་ཀ་ཕྲེང་གི་ལྷག་བསམ།  ལས་སྐལ་སོགས་དཔྱད་རྩོམ་དང་ལྷུག་རྩོམ།  སྙན་རྩོམ་སོགས་ཀྱི་བརྩམས་ཆོས་དུ་མ་བརྩམས་ཏེ་བོད་ཡུལ་གྱི་གཞུང་སྒེར་གཉིས་ཀྱི་དུས་དེབ་ཏུ་བཀོད།   ད་ལྟར་སི་ཁྲོན་ཞིང་ཆེན་བོད་ཡིག་སློབ་གྲྭའི་སློབ་མ་ཁང་གི་འགོ་གཙོའི་འགན་བཞེས་ནས་སྐལ་ལྡན་གདུལ་བྱ་སྐྱོང་བའི་མཛད་འཕྲིན་རྒྱས་བཞིན་སྐུ་འཚོ་ཞིང་བཞུགས་པ་ལགས་སོ།