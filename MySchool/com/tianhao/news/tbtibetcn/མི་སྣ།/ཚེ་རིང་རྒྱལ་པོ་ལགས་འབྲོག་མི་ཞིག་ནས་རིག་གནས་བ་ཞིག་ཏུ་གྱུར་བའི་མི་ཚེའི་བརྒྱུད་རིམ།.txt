ཚེ་རིང་རྒྱལ་པོ་ལགས་འབྲོག་མི་ཞིག་ནས་རིག་གནས་བ་ཞིག་ཏུ་གྱུར་བའི་མི་ཚེའི་བརྒྱུད་རིམ།
ཚེ་རིང་རྒྱལ་པོ་འཇར་མན་པེར་ལེན་དུ་ཡོད་པ། 
 ད་ལོའི་སྤྱི་ཟླ་བརྒྱད་པའི་ཟླ་མགོར། བོད་ཀྱི་རིག་གནས་བ་དར་མ་ཞིག་ཀྲུང་གོའི་བོད་ལྗོངས་དྲ་བའི་འཐུས་ཚབ་ཚོགས་པ་དང་མཉམ་དུ་འཇར་མན་ནས་སྤེལ་བའི་ཞི་མཐུན་བོད་ལྗོངས་མཛེས་རྩལ་བརྩམས་ཆོས་འགྲེམ་སྟོན་བྱ་འགུལ་དུ་ཞུགས། ཁོང་ནི་བོད་ལྗོངས་སྤྱི་ཚོགས་ཚན་རིག་གླིང་ཆོས་ལུགས་སྡེ་ཁག་གི་གཙོ་འཛིན་ཚེ་རིང་རྒྱལ་པོ་ལགས་རེད། 
ཚེ་རིང་རྒྱལ་པོ་ལ་བོད་མིའི་ཁྱད་ཆོས་མངོན་གསལ་གྱི་གཟུགས་སྟོབས་ལྡན་ལ། གཤིས་རྒྱུད་ཡངས་ཤིང་བློ་རྒྱ་ཆེ་བ་དང་། གཏམ་གླེང་ལ་སྤྲོ་བ་ཞིག་ཀྱང་རེད། 
 “ཞི་མཐུན་བོད་ལྗོངས་”ཀྱིས་བཞག་པའི་བག་ཆགས། 
ཚེ་རིང་རྒྱལ་པོས་ཀྲུང་གོའི་བོད་ལྗོངས་དྲ་བས་ཐོག་དང་པོར་ནུབ་ཕྱོགས་རྒྱལ་ཁབ་ནས་བོད་ལྗོངས་བརྗོད་བྱ་བྱས་པའི་རི་མོ་འགྲེམ་སྟོན་སྤེལ་བར་གཟེངས་བསྟོད་ཆེན་པོ་བྱས། ཁོང་གིས། “རི་མོ་འགྲེམ་སྟོན་གྱི་རྣམ་པ་བརྒྱུད་ནས་ནུབ་ཕྱོགས་པ་ཚོར་བོད་ལྗོངས་ཀྱི་ད་ལྟའི་གནས་བབ་རྒྱུས་ལོན་བྱེད་དུ་འཇུག་པ་ནི་ཧ་ཅང་ལེགས་པོ་ཞིག་རེད”ཅེས་བཤད། 
བོད་ཀྱི་ཆོས་ལུགས་ལ་ཞིབ་འཇུག་བྱེད་མཁན་གྱི་ཤེས་ཡོན་པ་ཞིག་ཡིན་པའི་ཆ་ནས། ཚེ་རིང་གིས་གླེང་རྒྱུར། ཐེངས་འདིའི་རི་མོ་འགྲེམ་སྟོན་ནི་གཞི་རྒྱ་ཧ་ཅང་ཆེ་བ་དང་ནང་དུ་ཞུགས་མཁན་ཡང་ཤིན་ཏུ་མང་། དེ་འདྲ་ཧ་ཅང་དཀོན་པོ་རེད། སྔོན་ཆད་བོད་རིག་པ་བགྲོ་གླེང་ཚོགས་པར་ཡང་ཞུགས་མྱོང་མོད། འོན་ཀྱང་ཁོ་ཚོར་ཐེངས་གཅིག་བཤད་རྗེས་ཚར་པ་རེད། ནུབ་ཕྱོགས་པ་ཚོར་བག་ཆགས་དེ་འདྲ་ཟབ་མོ་འཇོག་མི་ཐུབ། ད་ཐེངས་འགྲེམ་སྟོན་བྱས་པའི་རི་མོའི་བརྩམས་ཆོས་ཁྲོད་དུ་བྲིས་པའི་བོད་ལྗོངས་ཀྱི་དགོན་སྡེ་དང་རི་ཆུ། རི་དྭགས་སོགས་ལ་ས་དེའི་ཁྱད་ཆོས་མངོན་གསལ་ལྡན་ཞིང་། བཙུན་པ་རེ་རེའི་གདོང་ན་འཛུམས་ཀྱིས་ཁེངས་ཡོད་པས། གྲྭ་བ་ཚོའི་འཚོ་བ་དང་ཉིན་རྒྱུན་གྱི་ཆོས་ལུགས་བྱ་འགུལ་དང་མཛེས་ལྗོངས་སོགས་མངོན་མཚོན་ཡོད། ཁྱབ་བསྒྲགས་མ་བྱས་ཀྱང་། ནུབ་ཕྱོགས་པ་ཚོར་བོད་ལྗོངས་ཀྱི་ད་ལྟའི་གནས་བབ་རྒྱུས་ལོན་བྱེད་དུ་འཇུག་ཐུབ། གྲུབ་འབྲས་མངོན་གསལ་ལྡན་པས་སྔོན་མའི་ཐབས་ལམ་ལས་བརྒལ་འདུག་ཟེར། 
ཁོ་གིས་ད་དུང་བསམ་འཆར་བཏོན་པར། གཞུག་ཕྱོགས་མུ་མཐུད་དུ་བྱ་འགུལ་འདིའི་རིགས་སྤེལ་དགོས་འདུག་ལ། བརྗོད་བྱ་ད་དུང་བོད་ལྗོངས་ཀྱི་རིག་གནས་འཕེལ་རྒྱས་དང་འབྲོག་མིའི་འཚོ་བ། བདེ་སྡོད་ལས་གཞི། ཆོས་ལུགས། དམངས་སྲོལ་དང་ལོ་རྒྱུས་བཅས་ཀྱི་ཕྱོགས་སུ་རྒྱ་བསྐྱེད་ཆོག་ཟེར། 
 “བོད་སྐྱོར་”ལ་བཀའ་དྲིན་ཞུ་བ། 
ཁོང་གིས་རྒྱ་སྐད་གཙང་མ་ཞིག་བཤད་པར་ཉན་ན། ཁོང་རིང་ལོ་ངོ་བཅུ་གསུམ་མ་ལོན་པའི་ཡར་སྔོན་དུ་རྒྱ་སྐད་ཚིག་གཅིག་ཀྱང་མི་ཤེས་པ་རྩ་བ་ནས་ཚོར་གྱི་མི་འདུག 
ཚེ་རིང་གིས་ “ང་རང་ལོ་བཅུ་སྔོན་དུ་སློབ་གྲྭར་འགྲིམ་མྱོང་མེད། དེའི་རྗེས་སུ་ཐད་གར་ལྷ་སར་ཕྱིན་ཏེ་སློབ་འབྲིང་འགྲིམ་པ་ཡིན་”ཅེས་བཤད། 
ཁོང་གིས་ཧྲང་ཧའེ་ནས་ཕེབས་པའི་བོད་སྐྱོར་རྒྱ་ཡིག་དགེ་རྒན་སྐོར་ཞིག་ལ་བཀའ་དྲིན་ཆེ་འདོད་བཞིན་ཡོད། དེ་ཚོ་ནི་ཕུལ་དུ་བྱུང་བའི་རྒྱ་ཡིག་དགེ་རྒན་སྐོར་ཞིག་རེད། མང་པོ་ཞིག་གིས་སྔོན་མར་ཕྱི་རྒྱལ་ནས་རྒྱ་ཡིག་ཁྲིད་མྱོང་། སྤྱི་ལོ་༡༩༧༨ ལོར། ཁོང་ཚོས་རང་ཉིད་ཀྱི་ཁེ་ཕན་ལ་མ་བལྟས་པར་ལྷ་སར་ཕེབས་ཏེ། འབྲོག་ཁུལ་ནས་སླེབས་པའི་བྱིས་པ་དེ་དག་ལ་རྒྱ་ཡིག་ཆེས་རྨང་གཞི་ནས་ཁྲིད། དུས་སྐབས་དེར་ཆ་རྐྱེན་ཞན་པས་སྟབས་ཀྱིས། སྣུམ་ཤོག་སྟེང་དུ་སློབ་གཞི་དཔར་པ་དང་། ཟ་ཁང་དང་སྡོད་ཁང་ཚང་མ་གཞུང་ལས་ཁང་གིས་གོ་བཅད་དེ། བློ་སེམས་རྩེ་གཅིག་གིས་བྱིས་པ་ཚོར་སློབ་ཁྲིད་གནང་། དུས་དེ་ནས་རིམ་པ་བཞིན་ཁོང་གིས་རྒྱ་ཡིག་སློབ་ཐུབ་པ་བྱུང་། ད་ལྟ་ཕྱིར་དྲན་བྱས་ཚེ།  “ངོ་མ་དགེ་རྒན་དེ་དག་ལ་བཀའ་དྲིན་ཆེ་ཞུ། ང་རང་ནི་སློབ་གསོ་བོད་སྐྱོར་གྱི་ཁེ་ཕན་རག་མཁན་ཞིག་ཡིན།”ཞེས་བཤད། 
སྤྱི་ལོ་༡༩༨༡ ལོར། ཁོ་རིང་ལོ་ངོ་༡༦ སོན་པའི་ལོ་དེར། ཀྲུང་དབྱང་གི་དམིགས་བསལ་སྲིད་ཇུས་ཀྱིས་ཁེ་ཕན་རག་ཕྱིར། ཚེ་རིང་དམའ་འབྲིང་ནས་ཐད་གར་དུ་ཀྲུང་དབྱང་མི་རིགས་སློབ་ཆེན་（སྔོན་མའི་ཀྲུང་དབྱང་མི་རིགས་སློབ་གླིང་།）གྱི་བོད་ཡིག་སྡེ་ཁག་ལ་རྒྱུགས་འཕྲོད། དེའི་རྗེས་ཀྱི་ལོ་བཞིའི་རིང་དུ་ཁོང་གིས་བོད་ཡིག་རྨང་གཞི་ནས་སློབ་མགོ་བརྩམས། མཐར་ཕྱིན་རྗེས་ཁོང་རང་ཀྲུང་གོའི་སྤྱི་ཚོགས་ཚན་རིག་གླིང་མི་རིགས་ཞིབ་འཇུག་ཁང་ནས་ཞིབ་འཇུག་སློབ་མ་བཏོན། སྤྱི་ལོ་༡༩༨༨ ལོར་སློབ་མཐར་ཕྱིན་རྗེས་ལས་ཁུངས་དེ་ནས་ལས་ཀ་གཉེར། ཞིབ་འཇུག་སློབ་མ་ལོ་གསུམ་གྱི་རིང་དུ། ཁོང་རང་ཐེངས་མང་པོར་རྒྱལ་སྤྱིའི་རང་བཞིན་གྱི་བོད་རིག་པ་བགྲོ་གླེང་ཚོགས་འདུར་ཞུགས་པའི་གོ་སྐབས་རག་པ་མ་ཟད། དགེ་རྒན་དང་ཕན་ཚུན་དཔྱད་བསྡུར་བགྲོ་གླེང་བྱས་པ་དང་། ལོ་རྒྱུས་རྒྱུ་ཆ་འབོར་ཆེན་བཀླགས་པས། ཁོང་གིས་མིག་རྒྱ་བསྐྱེད་ལ་གཞུག་ཕྱོགས་ཀྱི་རིག་གཞུང་ཞིབ་འཇུག་ཐད་ལའང་རྨང་གཞི་བརྟན་པོ་བཞག 
རིག་གཞུང་ཐད་ནས་གྲུབ་འབྲས་ཐོབ་པ། 
ཚེ་རིང་རྒྱལ་པོའི་ཞིབ་འཇུག་ཁ་ཕྱོགས་གཙོ་བོ་དུས་རབས་༡༡ དང་༡༢ བར་གྱི་མངའ་རིས་ས་ཁུལ་གྱི་ལྡེབས་རིས་དང་ཆོས་ལུགས། ལོ་རྒྱུས་སོགས་རེད། 
མངའ་རིས་ལ་འཛམ་གླིང་ཡང་རྩེའི་ཡང་རྩེ་ཞེས་བརྗོད་པ་དང་། ས་ཆ་དེར་ལམ་ཐག་རིང་ལ། འབྲེལ་འདྲིས་སྟབས་མི་བདེ་བ་མ་ཟད། ལོ་གཅིག་གི་དུས་ཚིགས་ཆེས་བཟང་བ་སྟེ་དབྱར་དུས་ཧ་ཅང་ཐུང་བས། ནུབ་ཕྱོགས་ཤེས་ཡོན་པ་ཚོས་ཞིབ་འཇུག་ལས་དོན་གཉེར་བར་བཀག་འགོག་བཟོས་ཡོད། འོན་ཀྱང་། ཚེ་རིང་གིས་ཉེན་ཁ་དང་དཀའ་སྡུག་ལ་མ་འཛེམས་པར་བརྟག་དཔྱད་བྱེད་བཞིན་ཡོད། ལོ་གཅིག་གི་ནང་དུ། ཚེ་རིང་གཞུང་ལས་ཁང་དུ་སྡོད་པའི་དུས་ཚོད་གསུམ་ཆ་གཅིག་ལས་མེད། གསུམ་ཆ་གཅིག་གི་དུས་ཚོད་རིང་ས་གནས་དངོས་ནས་བརྟག་དཔྱད་བྱེད་པ་དང་། ད་དུང་གསུམ་ཆ་གཅིག་གིས་དུས་ཚོད་བཀོལ་ནས་དཔྱད་བསྡུར་ཞིབ་འཇུག་བྱེད་དགོས་པ་རེད། 
རྒྱུ་ཆ་ཆེས་གསར་བ་ལག་ཏུ་ཐོབ་ཆེད། ཁོང་རང་ཐེངས་མང་པོར་མི་གཅིག་རྐྱང་ལམ་མེད་པའི་ས་རུ་ཕྱིན་ནས་པར་རྒྱག་པ་དང་། སྐབས་རེར་ད་དུང་ཁོང་རང་ཉིད་ཀྱིས་འཁྱེར་བའི་སྨི་༡༠ མཐོ་ཚད་ཅན་གྱི་སྐས་ལ་འཛེག་དགོས་པའང་བྱུང་སྲིད། ཡང་སྐབས་རེར་བྲག་ཁུང་ནང་ཉལ་དགོས་པ་དང་། བྱི་བ་འགྲམ་ནས་རྒྱུག་ཀྱང་ཚོར་བ་ཅི་ཡང་མེད་པ་རེད། ཁོ་རང་གིས་གསར་རྙེད་དང་ཐོད་རྒལ་བྱུང་ཚེ། བྱ་དངོས་གཞན་པ་ཡོད་ཚད་བརྗེད་དེ་མི་ཚེ་གཅིག་གི་ནང་ཆེས་སྐྱིད་པའི་ཚོར་སྣང་འབྱུང་སྲིད་ཟེར། སྐད་ཆ་དེ་བཤད་སྐབས་ཁོང་མིག་ལམ་དུ་རེ་བའི་འོད་སྣང་གིས་ཁེངས་འདུག 
ཁོ་རང་མངའ་རིས་ལ་ཞིབ་འཇུག་མཁན་གྱི་མངའ་རིས་པ་ཞིག་ཡིན་པའི་ཆ་ནས་ཡིད་མགུ་ཆེན་པོ་སྐྱེ་བཞིན་ཡོད། 
 “ནུབ་ཕྱོགས་ཞིབ་འཇུག་པ་ཚོས་རྨི་ལམ་དུའང་དེ་འདྲ་སྒྲུབ་མི་ཐུབ་པ་རེད།”ཁོང་གིས་དེ་ལྟར་བཤད། ཁོང་ཚོས་ཚེ་རིང་གིས་དངོས་སུ་ལྡེབས་རིས་ངོ་མཚར་བ་དེ་དག་བརྙན་ཕབ་བྱས་ཡོད་པ་མཐོང་ཚེ། ཡིད་སྨོན་ཆེན་པོ་སྐྱེ་བཞིན་ཡོད། 
མངའ་རིས་ཀྱི་ལྡེབས་རིས་ལ་ཞིབ་འཇུག་བྱེད་དགོས་པའི་རྒྱུ་རྐྱེན་དྲིས་སྐབས། ཚེ་རིང་གིས་བཤད་རྒྱུར། ད་ལྟ་བོད་ལྗོངས་སུ་མངའ་རིས་ས་ཆ་མ་གཏོགས་དུས་རབས་༡༠ ནས་༡༡ བར་ཏེ་དུས་རབས་སྔ་མོའི་སྐབས་ཀྱི་བོད་ཀྱི་ལྡེབས་རིས་མེད། འགའ་རེ་གནའ་དུས་ཆོས་ལུགས་བཅོས་བསྒྱུར་སྐབས་སུ་གཏོར་བརླག་བཏང་ཡོད། བསྟན་པ་ཕྱི་དར་གྱི་མགོ་ཁུངས་ཏེ་སྟོད་འདུལ་གྱི་འབྱུང་ཁུངས་མངའ་རིས་ཡིན། གནས་དེར་ཡོད་པའི་སྔགས་ཕྱོགས་ཀྱི་ཆོས་གཞུང་དང་ལྡེབས་རིས་ཡོད་ཚད་ཆ་ཚང་བོར་བརླག་མ་བྱུང་བར་བདག་བཟང་བོ་བྱས་ཡོད། དེའི་ཁྲོད་དུ་ལོ་རྒྱུས་དང་རིག་གནས། ཆོས་ལུགས། མི་ཆོས། ས་ཁམས་དང་ཡུལ་སྲོལ་སོགས་འདུས་ཡོད་པས། མངའ་རིས་ས་ཁུལ་ལ་ཞིབ་འཇུག་དང་ཐ་ན་བོད་ལྗོངས་ཡོངས་ལ་ཞིབ་འཇུག་བྱེད་པར་རིག་གཞུང་རིན་ཐང་ཆེན་པོ་ལྡན་ཅེས་བཤད། 
ནུབ་ཕྱོགས་ཀྱིས་དང་ཐོག་དུས་རབས་༢༠ པའི་ལོ་རབས་༢༠-༣༠ ནས་བཟུང་ཕྱོགས་ཡོངས་ནས་ཞིབ་འཇུག་བྱེད་མགོ་བརྩམས་མོད། འོན་ཀྱང་ང་ཚོས་དུས་རབས་༢༠ པའི་ལོ་རབས་༨༠ ནས་མགོ་བརྩམས་ཏེ་ཞིབ་འཇུག་བྱས་པ་རེད། ནུབ་ཕྱོགས་པ་ཚོ་ང་ཚོ་དང་བསྡུར་ན་ལོ་༡༠༠ ཡིས་སྔ་བ་རེད། ཁོང་ཚོའི་ཞིབ་འཇུག་གྲུབ་འབྲས་ཀྱང་ཆེན་པོ་ཐོབ་ཡོད། ཞིབ་འཇུག་བྱེད་ཐབས་དང་གཞུང་ལུགས། བརྩམས་ཆོས་སོགས་ཕྱོགས་གང་ཐད་ནས་བོད་ལྗོངས་སྒྱུ་རྩལ་ཞིབ་འཇུག་ཐད་ཀྱི་སྔོན་གྲལ་དུ་སླེབས་ཡོད། 
འོན་ཀྱང་། ང་ཚོ་ལའང་རང་ཉིད་ཀྱི་བཟང་ཆ་ལྡན། ཚེ་རིང་གིས་ཡིད་ཆེས་བརྟན་པོས་ངང་བཤད་རྒྱུར། ང་ཚོར་སྐད་བརྡ་ཡི་དགེ་མཚན་ལྡན། ལྷག་པར་དུ་ལུང་སྐད་ཤེས་པ་དང་། བོད་རིག་པའི་སྒྱུ་རྩལ་བརྩམས་ཆོས་ལ་ཞིབ་འཇུག་བྱེད་པར་ཡིག་འབྲུ་རེ་རེ་དང་ཚིག་གྲུབ་རེ་རེ་བཞིན་རྒྱུས་ལོན་བྱེད་དགོས་པས། ནུབ་ཕྱོགས་ཤེས་ཡོན་པ་ཚོས་བོད་རིགས་མཁས་པ་དང་མཉམ་འབྲེལ་བྱས་ན་ད་གཟོད་བརྩམས་ཆོས་ལེགས་པོ་རྩོམ་ཐུབ་པ་རེད། 
བོད་རིགས་ཤེས་ཡོན་པ་ཞིག་ཡིན་པའི་ཆ་ནས། ཚེ་རིང་རྒྱལ་པོ་སྔོན་ཆད་ཐེངས་བརྒྱད་རིང་ཨོ་སི་ཁྲུ་རི་ཡ་རུ་འཚམས་འདྲིར་ཕེབས་ཏེ། ས་དེའི་སློབ་གྲྭ་གྲགས་ཅན་ཁག་གི་ཤེས་ཡོན་པ་དང་མཉམ་དུ་བོད་རིག་པ་ཞིབ་འཇུག་གི་རྣམ་གྲངས་གཉེར་མྱོང་བ་མ་ཟད། ཨ་རིའི་ཧ་ཧྥོ་སློབ་ཆེན་དུའང་འཚམས་འདྲིར་ཕྱིན་མྱོང་། 
ཚེ་རིང་གིས་གཏམ་གླེང་བྱེད་པའི་ཁྲོད་དུ། སྐབས་ལ་ལར་དབྱིན་སྐད་དང་སྦྲགས་ནས་བཤད་བཞིན་འདུག ཡ་མཚན་དགོས་པ་ཞིག་ལ། ཁོ་རང་ལོ་༣༠ ལོན་རྗེས་ད་གཟོད་དབྱིན་ཡིག་སྦྱངས་བ་རེད། སྐབས་དེར་ཁོང་གིས་ཉིན་རེར་ཆུ་ཚོད་ཕྱེད་ཀྱི་རིང་དུ་དབྱིན་ཡིག་དཔེ་ཆར་བལྟས་ཏེ་རྒྱུན་འཁྱོངས་བྱས་ཀྱང་དཀའ་སྣང་ཅི་ཡང་མེད་ཟེར། ད་ལྟ་ཁོང་གིས་བོད་སྐད་དང་རྒྱ་སྐད། དབྱིན་སྐད་བཅས་བཤད་ཤེས་པས། རྒྱལ་ནང་དུ་དཀོན་པའི་སྐད་རིག་གསུམ་ཤེས་མཁན་གྱི་བོད་རིག་ཆེད་མཁས་པ་ཞིག་ཏུ་གྱུར་ཡོད། དེས་ཀྱང་ཁོང་གིས་རྒྱལ་སྤྱིའི་བོད་རིག་པའི་སྡེ་དང་འབྲེལ་འདྲིས་མཉམ་ལས་བྱེད་པར་ཆ་རྐྱེན་བཟང་པོ་བསྐྲུན་ཡོད། 
ཚེ་རིང་གིས་འཇར་མན་གྱི་ལའེ་པི་ཞི་སློབ་ཆེན་དང་ཨོ་སི་ཁྲི་རུ་ཡ་སློབ་ཆེན་གཉིས་ཀྱི་ཤེས་ཡོན་པ་དང་མཉམ་འབྲེལ་བྱས་ཏེ། དུས་རབས་༡༢ པའི་ནང་གི་བརྩམས་ཆོས 《ཡར་ལྷ་ཤམ་པོའི་འདབས་ཀྱི་དཔལ་ཡོན》ཞེས་པ་དབྱིན་ཡིག་ཏུ་བསྒྱུར་ཡོད། （ཡར་ལྷ་ཤམ་པོ་ནི་ལྷོ་ཁ་རུ་ཡོད་ལ་བོད་ལྗོངས་ཀྱི་གནས་རི་ཆེན་པོ་དགུ་ཡོད་པ་ལས་ཡ་གྱལ་གཅིག་ཡིན།）མི་མིང་དང་ས་མིང་སོགས་ལོ་རྒྱུས་རྒྱུ་ཆར་བརྟག་ཞིབ་བྱེད་པའི་ཆེད་དུ། ཁོང་རང་དང་ནུབ་ཕྱོགས་ཤེས་ཡོན་པ་གཉིས་ཀྱིས་རྐང་ཐང་དུ་ཟླ་གཉིས་ཀྱི་རིང་ལ་རི་བོར་བསྐོར་བ་བརྒྱབ་པ་མ་ཟད། གནའ་ཤུལ་བརྟག་ཞིབ་དང་ས་དེ་གའི་ལོ་ལོན་རྒན་པ་ཚོས་གསལ་བཤད་བྱས་པར་ཉན་པ་དང་། ནུབ་ཕྱོགས་ཀྱི་མིའི་རིགས་རིག་པའི་ཞིབ་འཇུག་ཐབས་ལམ་སྤྱད་ནས། ཡིག་ཆ་ཕན་ཚུན་གོ་བསྡུར་བྱེད་བཞིན་མཆན་དང་འགྲེམ་བ་མང་པོ་བྲིས། ཁོ་རང་གིས་ཡང་རང་ཉིད་མི་གཅིག་གིས་བརྩམས་པའི་བོད་ཡིག་བརྩམས་ཆོས་《མངའ་རིས་ཀྱི་དཔལ་ཡོན་ལོ་རྒྱུས》ཞེས་པའང་འགྲེམ་སྤེལ་གནང་ཡོད། བརྩམས་ཆོས་དེ་གཉིས་ཀྱིས་རེ་རེ་བཞིན་སྤྱི་ལོ་༢༠༠༠ ལོ་དང་༢༠༠༦ ལོ་གཉིས་ལ། ཀྲུང་གོའི་བོད་རིག་པ་ཞིབ་འཇུག་གི་ཇོ་མོ་བླ་རིའི་ཡིག་སྒྱུར་བྱ་དགའ་དང་ཆེད་རྩོམ་བྱ་དགའ་གཉིས་ཐོབ་པ་དང་། རྒྱལ་སྤྱིའི་བོད་རིག་པའི་སྡེ་ཡིས་མ་བཀླག་ཐབས་མེད་ཀྱི་དཔེ་ཆར་གྱུར། ཚེ་རིང་སོགས་བོད་རིགས་ཤེས་ཡོན་པ་ཚོས་དཀའ་སྤྱད་སྡུག་རུས་བྱས་མཐར། མིག་སྔར་རང་རྒྱལ་གྱི་མངའ་རིས་ཞིབ་འཇུག་ཐད་ནས་ནུབ་ཕྱོགས་པའི་སྔོན་གྲལ་དུ་སླེབས་ཡོད། 
ཚེ་རིང་རྒྱལ་པོ་ནི་ད་ལྟ་རབ་འབྱམས་སློབ་མའི་མཛུབ་སྟོན་དགེ་རྒན་དང་། ཀྲུང་དབྱང་མི་རིགས་སློབ་ཆེན་གྱི་གདན་ཞུའི་དགེ་རྒན་ཆེན་མོ་ཡིན་པ་མ་ཟད། རྒྱལ་ཁབ་ཀྱི་དམིགས་བསལ་ཕོགས་སྣོན་ཡང་རག་བཞིན་ཡོད། གྲུབ་འབྲས་དེ་དག་ལ་གཟིགས་བཞིན། ཁོང་གིས་བསམ་པར། “རང་ཉིད་ཀྱིས་སྒྲུབ་འདོད་པའི་བྱ་བ་སྒྲུབ་པ་ནི་ཆེས་སྤྲོ་སྣང་ཆེ་བ་ཞིག་ཡིན”ཞེས་བཤད།
མངའ་རིས་ལ་བཅངས་བའི་བརྩེ་སེམས། 
མཚན་སྙན་དེ་འདྲའི་མང་པོ་ཐོབ་ཡོད་ཀྱང་། ཚེ་རིང་རྒྱལ་པོས་བཤད་རྒྱུར་རང་ཉིད་ད་དུང་འབྲོག་པའི་བུ་ཡིན་ལ། ས་གནས་དེ་ནས་ལག་ཆགས་པའི་བོད་མི་ཞིག་ཡིན་ཟེར། ཁོ་རང་བོད་ལྗོངས་མངའ་རིས་སུ་སྐྱེས་པ་དང་། སྤྲ་ནག་གྲུ་བཞི་ལས་གཉོམ་ལག་རྒྱས་པ་རེད། 
ཚེ་རིང་གིས་ཀྲུང་གོའི་སྤྱི་ཚོགས་ཚན་རིག་གླིང་ནས་རབ་འབྱམས་པའི་སློབ་གནས་སྦྱང་སྐབས། དུས་རྒྱུན་དུ་རང་ཉིད་ཀྱི་ཕ་ཡུལ་དྲན་ཡང་། ལམ་ཐག་ཧ་ཅང་རིང་བ་དང་འགྲོ་སོང་ཆེ་བས་སྟབས་ཀྱིས། དུས་ཡུན་ངེས་ཅན་ཞིག་ལ་ཕ་ཡུལ་དུ་ལོག་མ་ཐུབ། འོན་ཀྱང་ཁོང་རང་གིས་ཕྱིར་ཕ་ཡུལ་དུ་ལོག་རྒྱུ་ཡིན་པའི་སེམས་ཐག་བརྟན་པོ་བཅད། 
ཀྲུང་གོའི་སྤྱི་ཚོགས་ཚན་རིག་གླིང་ནས་ལོ་བཞི་ལ་ལས་དཀའ་སྒྲུབ་རྗེས། ཁོང་རང་སྔར་བཞིན་ལས་ཁུངས་དེར་མ་བསྡད་པར་བོད་ལྗོངས་སུ་ལོག་པ་མ་ཟད། བོད་ལྗོངས་སྤྱི་ཚོགས་ཚན་རིག་གླིང་ནས་བྱ་བ་གཉེར། འོན་ཀྱང་། ཁོང་གིས་ད་དུང་ཡང་མངའ་རིས་དང་འབྲོག་ཁུལ་དྲན་པས། སྔར་ལས་མངའ་རིས་ལ་ཞིབ་འཇུག་བྱེད་འདོད་ཀྱི་འདུན་པ་སྐྱེས། 
དེའི་རྗེས་སུ་ཁོང་རང་ལོ་རེར་ཐེངས་གཅིག་ལ་ཕ་ཡུལ་དུ་ལོག་པ་རེད། དེང་རབས་ཅན་གྱི་དཔལ་ཡོན་དང་ནུབ་ཕྱོགས་སྟོབས་ལྡན་རྒྱལ་ཁབ་ནས་འཚོ་བ་རོལ་བཞིན་ཡོད་ཀྱང་། ཁོང་རང་ཕ་ཡུལ་གྱི་སྤྲ་ནག་ཏུ་སླེབས་ཚེ། “ཆུ་ཚོད་བཅུ་གཉིས་ལ་ཉལ་ཐུབ། གནས་དེ་ཧ་ཅང་ལྷང་འཇགས་ཡིན་ལ། དུས་ཚོད་ཀྱི་འདུ་ཤེས་མེད་པ་དང་རང་བསམ་རང་དབང་ཡིན།”ཁོང་གིས་སྤྲོ་སྣང་ཆེན་པོས་ངང་དེ་ལྟར་བཤད། 
ཚེ་རིང་གིས་གསར་འགོད་པར་བཤད་རྒྱུར། ས་དེ་གའི་མི་ཡིས་དགུང་གི་སྐར་མ་མ་མཐོང་ཚེ་གཉིད་མི་ཁུག ཁོང་ཚོས་དེང་རབས་ཀྱི་དངོས་པོའི་དཔལ་ཡོན་ལ་ཡིད་སྨོན་མི་འཁྱོར་བ་དང་། ཁོང་ཚོའི་བསམ་པར་རང་ཉིད་ཀྱི་སེམས་སུ་ཆོག་ཤེས་ལྡན་ཚེ། ད་གཟོད་བདེ་སྐྱིད་མྱོང་ཐུབ་པར་འདོད་བཞིན་ཡོད། 
ཚེ་རིང་དང་གཏམ་གླེང་བྱེད་སྐབས། ནམ་ཡང་མི་ཧ་ཅང་བབ་ཆགས་ཞིག་ཡིན་པའི་ཚོར་སྣང་སྟེར་ཐུབ་ལ། དེའང་ཁོང་རང་ལ་ཧ་ཅང་སྤྲོ་སྣང་ཆེ་བའི་སེམས་ཁམས་ཞིག་ཡོད་པའི་རྐྱེན་གྱིས་ཡིན་ངེས་རེད།