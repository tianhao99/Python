བུད་མེད་རི་མོ་པ་བདེ་སྒྲོན། གཙང་ངོགས་ཀྱི་ལྗོན་ཤིང་།
རི་མོ་པ་བདེ་སྒྲོན་གྱིས་བོད་ཀྱི་ལོ་རྒྱུས་གཞི་བྱས་ནས་རི་མོ་འབྲི་བཞིན་པ།
　　བདེ་སྒྲོན་ལོ་ན་ཆུང་བའི་དུས་ཀྱི་དུས་ཆེན་ག་གེ་མོ་ཞིག་གི་སྐབས་སུ།  ཁྱིམ་གྱི་རྒན་པ་དག་གིས་མོ་ཁྲིད་ནས་ཀླུ་མཆོད་དུ་ཕྱིན།  ཚང་མ་གཙང་ངོགས་སུ་འབྱོར་བ་དང་།  རྒན་པ་དག་གིས་ཀླུ་མཆོད་ཀྱི་འབུལ་བ་དག་ག་ལེར་ཤག་ཤག་བཞུར་བའི་གཙང་ཆུ་རུ་གཏོར་ཞིང་།  མོས་ནི་སྤྱན་གཉིས་ཟུམ་ཞིང་།  ལག་ཟུང་ཐལ་མོ་སྦྱར་ཏེ་མ་ཎི་ཡིག་དྲུག་བཟླས།  ཅི་ཙམ་ཕྱིན་པ་མ་ཤེས་པར།  བདེ་སྒྲོན་གྱིས་སྟེས་དབང་གི་མིག་གཉིས་ཕྱེ་བར།  གཙང་ངོགས་ཀྱི་ལྗོན་ཤིང་ཞིག་སྟབས་ཀྱིས་མིག་ལམ་དུ་མངོན་པར་གྱུར།  མོ་ན་རེ།   “ཞོགས་པ་དེར།  མོས་ལྗོན་ཤིང་དེ་མཐོང་ནས་ཧ་ལས་སོང་།  དོན་ལ་ངས་སྔོན་ཆད་ཀྱང་ལྗོན་པ་དེ་མཐོང་མྱོང་ལ།  ལྗོན་པ་སྤྱིར་བཏང་བ་ཐ་ན་མིང་ཡང་མི་ཤེས་པ་ཞིག་ཡིན།  མི་འདྲ་ས་གཅིག་པུ་ནི་ལྗོན་ཤིང་དེ་གཞན་ལས་ལོ་འདབ་ཚང་ཚིང་རྒྱས་ཤིང་འཕེལ་བ་ཞིག་རེད།  ཀླུ་མཆོད་ཀྱི་མི་རྣམས་ཀྱིས་གོམས་སྲོལ་བཞིན་ལུག་བལ་ཆུན་པོ་རེ་ལྗོན་ཤིང་གི་ཡལ་ག་རུ་བཏགས་འདུག”
　　ཞོགས་པ་དེར་མོས་ལྗོན་ཤིང་དེ་མཐོང་བའི་སྐབས་སུ།  ཉི་མའི་འོད་ཟེར་ལྗོན་ཤིང་གི་རྩ་བ་དང་།  ཡལ་ག    ལོ་འདབ།  ལུག་བལ་ཆུན་པོ་ཡི་སྟེང་དུ་འཕྲོས་ཏེ།  མེ་འབར་བ་ནང་བཞིན་གྱི་ཁ་དོག་བགྲང་ལས་འདས་པ་རྣམ་པར་འཚེར་བ་ནི།  ས་སྟེང་གི་མཛེས་པའི་རྨད་དུ་བྱུང་བ་ཐམས་ཅད་ལན་གཅིག་ལ་མིག་སྔར་བསྟན་པ་ནང་བཞིན།  སྐབས་དེར།  “ཉམས་དེ་ཤིན་ཏུ་མཛེས་ཆེ་ནས།  སེམས་ཀྱི་དྲན་པ་ཡོད་ཚད་ཀྱང་སྐད་ཅིག་ལ་མེད་པར་གྱུར་སོང་།”
བདེ་སྒྲོན་གྱི་རི་མོ། གསོལ་འདེབས།
　　བུ་མོ་ཕལ་པ་ཀུན་དང་འདྲ་བར།  བདེ་སྒྲོན་གྱིས་ཀྱང་སློབ་ཆུང་དང་།  སློབ་འབྲིང་འགྲིམ་སྟེ།  རྗེས་མར་ལས་ཀ་ཡག་པོ་ཞིག་འཚོལ་རྒྱུར་ཕན་པའི་སློབ་གྲྭ་ཆེན་མོར་འགྲིམ་ལ་ཉེ་དུས།  ལས་ཀྱི་དབང་དུ་གྱུར་ནས་གྲོགས་མོ་ཞིག་གིས་མོ་ལ་བོད་ལྗོངས་སློབ་ཆེན་གྱི་སྒྱུ་རྩལ་སྡེ་ཁག་གི་སློབ་མ་བསྡུ་བཞིན་པའི་བརྡ་བཤད། “མོས་ང་ལ།  ཁྱེད་ཀྱི་རི་མོ་འབྲི་ཤེས་པ་མིན་ནམ།  ཚོད་ལྟ་ཞིག་བྱོས་ཟེར་བས།  ངས་ཀྱང་བསམ་བློ་ཞིབ་མོ་མ་འཁོར་བར་ཕ་མ་གཉིས་ལ་དེ་ལྟར་རང་དགར་བཤད་མོད།  པ་ལགས་ཀྱིས་དོན་དེ་སེམས་ལས་མ་བོར་བར།  ང་ལ་མིང་ཐོའང་བཀོད་སོང་།  གཅིག་ནས་ང་ལ་སྐད་ཆ་མ་དྲིས་པ་དང་།  གཉིས་ནས་ངའི་རི་མོ་འབྲི་རྒྱུ་དེ་རང་གི་ལས་ཀ་རུ་རྩི་བསམ་མེད་པས།  ང་ཡིག་ཚད་ལེན་དུ་མི་འགྲོ་བར་ཤུགས་བརྒྱབ་པ་ཡིན་མོད།  པ་ལགས་ཀྱིས་ཡང་ཡང་གདམས་པའི་མཐར།  ཡིག་ཚད་གཏོང་དུ་མི་འགྲོ་ཀ་མེད་བྱུང་།  དེ་ལྟར་ང་རང་ཡིག་ཚད་ལོངས་ཏེ་རི་མོའི་ཆེད་ལས་ཀྱི་སློབ་མ་ཞིག་ཏུ་གྱུར་པ་རེད།”
　　བདེ་སྒྲོན་གྱིས།  མི་རེ་རེ་ལ་སོ་སོའི་དགའ་ཁ་འཁྱེར་ཕྱོགས་ཤིག་ཡོད་པ་དང་།  ཁ་ཅིག་གིས་རྩལ་དེ་ཕྱིར་འདོན་ཐུབ་ཡོད་པ་དང་།  ཁ་ཤས་ནི་དེ་ལྟར་མ་ཡིན་པར་འདོད་ཀྱི་ཡོད།  “ང་ལ་ཁ་ལས་རླུང་རྟ་འདུག     བོད་ལྗོངས་སློབ་ཆེན་གྱི་སྒྱུ་རྩལ་སྡེ་ཁག་ཏུ་ངས་རི་མོའི་རྩ་བའི་འབྲི་ཐབས་ཤེས་སོང་བར་མ་ཟད། དེས་ང་ལ་སྒོ་མོ་ཞིག་ཕྱེ་ཞིང་། སྒོ་མོ་དེའི་ཕག་ཏུ་ཐིག་རིས་དང་ཁ་དོག་གི་བྱུགས་པའི་ཚོན་མདོག་གི་འཇིག་རྟེན་ཞིག་བསྐུངས་འདུག”
བདེ་སྒྲོན་གྱི་རི་མོ། ཆབ་ཞུགས་དུས་ཆེན།
　　དེའི་རྗེས་སུ། བདེ་སྒྲོན་གྱི་སེམས་ལ་རྟག་པར་རང་གིས་སྔར་ནས་བརྗེད་པར་གྱུར་པའི་དུས་ཆེན་ཉིན་གྱི་གཙང་ངོགས་ཀྱི་ལྗོན་ཤིང་དེ་དྲན་གྱི་ཡོད། གཅིག་བྱས་ན།  མོས་ལྗོན་ཤིང་དེ་གཏན་ནས་བརྗེད་མེད་པར།  དྲན་པའི་གྲུ་ག་གང་རུང་ཞིག་ཏུ་གནས་སྐབས་སུ་སྦས་པ་ཡིན་ལས་ཆེ།  རྒྱུ་མཚན་ནི་མོས་རི་མོ་འབྲི་བྱེད་ཀྱི་པིར་སྨྱུག་དེ་གཞར་ཡང་སྐྱུར་འདོད་མ་བྱུང་བས་སོ། །བདེ་སྒྲོན་གྱི་ཞེ་འགུལ་བའི་ངང་ན་རེ། “ལྗོན་ཤིང་དེ་ད་ལྟ་ངའི་ཤ་ཁྲག་གི་ཕུང་པོ་དང་སེམས་ཀྱི་གཏིང་ལ་རྩ་བ་ཟུག་ཡོད་པར་ངས་ཡིད་ཆེས་ཀྱི་ཡོད།  དེས་རྟག་ཏུ་ང་ལ་པིར་སྨྱུག་དེ་འཛིན་དུ་བཅུག་ཅིང་། ངའི་སེམས་ཀྱི་ནང་རོལ་དུ་བརྩེ་བ་དྲག་ཏུ་ཁོལ་ནས།  སེམས་ཀྱི་ཁ་དོག་གིས་ཤོག་ལྷེ་རེ་རེ་དང་།  རས་ལྷེ་རེ་རེ་རྣམ་པར་བྱུགས་འདོད། འོན་ཏེ་སེམས་ཀྱི་ཁ་དོག་དག་ཇི་འདྲ་ཕུན་སུམ་ཚོགས་ནའང་།  མཐར་ཁ་དོག་ཤེས་པའི་ལག་པ་འདི་གཉིས་ལ་བརྟེན་ནས་བྱུགས་ཤིང་རི་མོ་འབྲི་དགོས་འདུག”
　　རི་མོའི་ངོས་ཀྱི་ཚོན་མདོག་རྣམ་པར་བཀྲ་བ་དེ་བརྟོལ་ནས།  ཐིག་རིས་སྟབས་བདེ་བས་བྲིས་པའི་སྐྱེ་བོ་དག་མཐོང་དུས།  བདེ་སྒྲོན་སླར་ཡང་ལྗོན་ཤིང་དེ་མཐོང་བ་ནང་བཞིན་ཧ་ལས་པར་གྱུར།  སྨྱུག་འོག་གི་སྐྱེ་བོ་དེ་དག་ལ་གློ་བུར་གྱི་ཚེ་སྲོག་ཐོབ་པ་བཞིན།  དེ་དག་ནི་མོའི་གམ་དུ་འཚོ་བའི་ཕ་དང་མ།  ཕུ་ནུ་མིང་སྲིང་བཅས་ཏེ།  དེ་དག་ལས་ཀར་འབད་ཅིང་། དེ་དག་འཚོ་བཞིན་ཡོད་པ་རེད། “ཏག་ཏག་ཁོ་ཚོས་ངའི་འཚོ་བ་བསྐྲུན་པ་རེད། ངས་ནི་པིར་སྨྱུག་སྤྱད་ནས་ཁོ་ཚོ་ལ་བཅར་ཞིང་།  ཁོ་ཚོའི་དགའ་སྐྱོ་ཆགས་སྡང་དང་།  སྐྱེ་རྒ་ན་འཆི་བཅས་བྲིས་པ་ཙམ་ཡིན།”
རི་མོ་པ་བདེ་སྒྲོན།
　　བདེ་སྒྲོན་གྱིས་སྔོན་ཆད་ཀྱི་རི་མོ་དག་ལ་ལྟ་སྐབས་རང་ཉིད་ཀྱང་ཡིད་འགུལ་བར་བྱས་སོང་ཟེར།  མོ་ནི་དེ་ལྟ་བུར་རང་གི་མི་རིགས་འདི་དང་དེས་བྱས་པའི་རིག་གནས་ཁྱད་པར་བ་འདི་ལ་དགའ་བ་རེད་ཨང་།  “ལོ་ངོ་བཅུ་ལྷག་གི་རིང་ལ་ང་དེ་ལ་ཞུགས་ཤིང་།  རང་གི་སེམས་ཤུགས་ཅི་ཡོད་ཀྱིས་དེ་དག་ཕྱིར་བསྟན་པ་ཡིན།   དེ་ནི་ངེས་པར་དུ་མཁོ་བ་ཞིག་རེད།  ཡིན་ནའང་།  ལོ་ངོ་སྟོང་ཕྲག་དུ་མ་ལ་གནས་པའི་ཤེས་རིག་ཅིག་ལ་ཆ་བཞག་ན།  རི་མོ་དེ་དག་རྣམ་པ་ཙམ་དང་ཕྱི་ངོས་ཙམ་དུ་ལུས་ཡོད་སྲིད་པས།  ངས་ཐིག་རིས་རྩིང་པོ་དེ་དང་།  ཁ་དོག་རྣམ་པར་འཚེར་བ་དེ།  སྒྲིག་གཞི་རང་བཞིན་པ་ཞིག་ལ་བརྟེན་པའི་མཛེས་པར་དཔྱད་སྟངས་རིགས་འདིའི་ཕག་ཏུ་གབ་པའི་གསར་དུ་རྩོམ་པའི་སྟོབས་དེ་གང་ལས་བྱུང་བ་དང་།  གང་དུ་འགྲོ་སྲིད་པར་བསམ་བློ་བཏང་བ་ཡིན། དེ་དག་ངས་རྟོགས་ཐབས་མེད་པར་སྲིད་མོད།  ངས་རི་མོའི་ལམ་ནས་དེ་ལ་ངེས་ཤེས་འབྱུང་བ་དང་རྟོག་པ་འགྱུ་བ།  ཚོད་བགམ་བྱ་ཆོག་པ་རེད།”
　　རི་མོ་ཁང་གི་སྒེའུ་ཁུང་ལས་ཕྱིར་བལྟས་ཚེ།  སྒོ་རའི་ནང་གི་ཁམ་བུའི་ལྗོན་པ་དེར་མྱུ་གུ་འབུས་མགོ་ཚུགས་འདུག་པས།  ཚེ་སྲོག་གསར་པ་ཞིག་གི་འཁོར་བའང་འདི་ལྟར་འཁོར་མགོ་ཚུགས་པ་རེད།  རང་བྱུང་ཁམས་ཆེན་མོའི་འཁོར་བའི་ངང་ཚུལ་ནི་དེ་ལྟར་ངོ་མཚར་བ་ཞིག་ཡིན་པའི་སྐོར་ལ།  བདེ་སྒྲོན་གྱིས“ངས་རང་ལ་ད་ནི་དུས་ལ་སླེབས་སོང་ཞེས་སྨྲས་པ་ཡིན།   ཧ་ལམ་སྔོན་གྱི་ལོ་བཅུ་ནི་རྗེས་ཀྱི་ལོ་བཅུ་འདི་ལ་གྲབས་བྱ་ཆེད་ཡིན་སྲིད། ཚོད་ལྟ་གསར་པ་ཞིག་དང་། ལམ་བུ་གསར་པ་ཞིག་གི་དབུ་འདི་ལྟར་བརྩམས་པ་རེད།” མོས་ཡུན་རིང་པོར་ལག་ཏུ་ཐོགས་པའི་པིར་སྨྱུག་དེ་གཞི་ནས་རས་ལྷེ་ཡི་སྟེང་དུ་འགུལ་མགོ་བརྩམས་བྱུང་། “སྐབས་འདི་ལ་ངས་མཚོན་འདོད་པ་ནི་རང་གི་སེམས་ཀྱི་དྲན་སྟངས་དག་ཡིན་པས།  ཕྱི་ཡི་གཟུགས་དང་བརྙན་གང་ལ་ཡང་བརྟེན་མི་དགོས་པར།  ལྷད་མ་ཞུགས་པའི་རི་མོའི‘སྐད་ཆ’ཁོ་ནའི་ལམ་ནས་དགའ་བ་དང་ཞི་བ།  གདུང་བ། འདོད་པ། སྤོབས་པ། ངན་པ་གདུག་ཅན་དག་མངོན་པར་མཚོན་རྒྱུ་ཡིན།”