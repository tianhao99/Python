སྦྱིན་བདག་པ་སངས་ལགས་ཀྱི་མི་ཚེའི་ལམ་བུ།
བོད་ཀྱི་རིག་གནས་འབྱུང་ཁུངས་དང་བོད་མིའི་འབྱུང་ཁུངས་ཞེས་སུ་གྲགས་པའི་ཡར་ཀླུང་ཡུལ་དུ་ལོ་རྒྱུས་ཐོག་སྐད་དུ་གྲགས་པའི་གྲོང་ཚོ་དང་པོ་དང་། ལྷ་ཁང་དང་པོ་། ཞིང་ས་དང་པོ་སོགས་ཡུལ་དེར་གནས་ཡོད་པ་དང་། འཕེལ་རྒྱས་འགྲོ་བཞིན་པའི་དེང་གི་སྤྱི་ཚོགས་འདིར་ཡུལ་དེ་ནི་ད་ཆ་ཡུལ་སྐོར་བྱ་ཡུལ་གྱི་གནས་གཙོ་བོ་ཞིག་ཏུ་གྱུར་ཡོད་པ་རེད་།
རྩེ་ཐང་གྲོང་རྡལ་དུ་བོད་ཀྱི་ལོ་རྒྱུས་ཐོག་ཏུ་གྲགས་པའི་སྣམ་བུ་རྩེད་ཐེར་ཞེས་པ་དེ་ཐོན་སྐྱེད་དང་ལས་སྣོན་བྱེད་ཡུལ་གཙོ་བོ་ཞིག་ཡིན།རྩེད་ཐེར་ཞེས་པ་དེ་ནི་ལག་རྩལ་རྩེར་སོན་གྱི་སྣམ་བུ་ཞིག་ཡིན་ཞིང་དེ་ཡང་བོད་རྒྱལ་སྲོང་བཙན་སྐབས་འུན་ཤིང་ཀོང་ཇོས་རྒྱ་བོད་མི་རིགས་གཉིས་ཀྱི་སྲོལ་རྒྱུན་ལག་རྩལ་ཟུང་དུ་འབྲེལ་ནས་སྲོལ་གཏོད་མཛད་གནང་བའི་སྣམ་བུའི་ཐོན་ལས་རྩེར་སོན་ཞིག་ཡིན་པ་དང་། སྤྱི་ཚོགས་རྙིང་པའི་སྐབས་བོད་ས་གནས་སྲིད་གཞུང་གི་དཔོན་རིགས་དང་། སྐུ་དྲག་ཀྱི་དུས་ཆེན་དང་རྟེན་འབྲེལ་སྐབས་སུ་གྱོན་གནང་བའི་གཟབ་སྤྲོས་ལེགས་ཤོས་ཤིག་ཡིན་པ་རེད་།
འོན་ཀྱང་སྐབས་ཤིག་རིང་རྩེད་ཐེར་མི་རིགས་ལག་ཤེས་བཟོ་ལས་དེ་ཉམས་རྒུད་ཀྱི་གནས་སུ་གྱུར་། ཏང་གི་བསྒྱུར་བཅོས་སྒོ་དབྱེའི་ལྷུག་གཏོང་གི་སྲིད་ཇུས་བཟང་པོའི་འོག་མི་རིགས་ཁག་གི་སྲོལ་རྒྱུན་གྱི་རིག་གནས་ལ་སྔར་བས་མཐོང་ཆེན་གནང་བས་པ་སངས་ལགས་ཀྱིས་གོ་སྐབས་བཟང་པོ་དེ་དང་བསྟུན་ནས་ཉམས་རྒུད་དུ་སོང་བའི་རྩེད་ཐེར་ལག་ཤེས་དེ་མ་ཉམས་རྒྱུད་འཛིན་ལེགས་པོ་ཡོང་ཆེད། ཁོང་གིས་ཡུལ་དེར་གནས་པའི་རྒན་རབས་ཚོའི་སྐུ་འགྲམ་དུ་ཡང་ཡང་བཅར་ནས་རྩེད་ཐེར་ཐགས་ལས་ཀྱི་ལག་རྩལ་དང་བརྒྱུད་རིམ་སོགས་ལ་བརྟག་དཔྱད་ཞིབ་འཇུག་གནང་བར་ཡང་ཡང་ཕེབས་ཏེ་རང་ཉིད་ཀྱི་ཕ་ཡུལ་དུ་ཐོན་མྱོང་བའི་རྩེད་ཐེར་གྱི་ལག་ཤེས་དེ་མུ་མཐུད་རྒྱུད་འཛིན་དང་དར་སྤེལ་གཏོང་རྒྱུར་འབད་བརྩོན་ཆེན་པོ་གནང་བས། ད་ཆ་ཁོང་ནི་མི་རབས་མི་རབས་བར་བརྒྱུད་མྱོང་བའི་རྩེད་ཐེར་ཐགས་ལས་ཀྱི་རྒྱུད་འཛིན་མི་སྣ་་ལྟ་བུ་ཞིག་ཏུ་གྱུར་ཡོད་པ་རེད། 
པ་སངས་ལགས་ཀྱིས་ཡུལ་དེའི་ནང་དཀའ་ངལ་ཡོད་པ་དང་ལས་བྲལ་གཞོན་ནུ་ཁག་ཅིག་སྒྲིག་འཛུགས་བྱས་ནས་རྩེད་ཐེར་ཐགས་ལས་ཀྱི་ལག་རྩལ་སློབ་སྦྱོང་གི་རྨང་གཞིའི་ཐོག་ཚོན་དང་། ཤིང་བཟོ་། འཚེམ་བཟོ་བཅས་སྣ་མང་ཕུན་སུམ་ཚོགས་པའི་ལག་རྩལ་སྦྱོང་བརྡར་གྱི་རྟེན་གཞི་སོགས་བཙུགས་པས། ཡུལ་དེའི་མང་ཚོགས་ལ་གཞན་དུ་སྐྱོད་མི་དགོས་པར་རང་ཉིད་ཀྱི་སྒོ་འགྲམ་ནས་དངུལ་སྨར་ཡོང་འབབ་འཚོལ་བའི་ཁོར་ཡུག་བཟང་པོ་ཞིག་བསྐྲུན་ཐུབ་པ་བྱུང་ཡོད་། 
ཁོང་གི་རྒྱལ་ཁབ་དང་སྤྱི་ཚོགས་མི་དམངས་ལ་ཕན་པའི་བྱ་བཟང་དེ་ལྟ་བུར་རིམ་ཁག་ཏང་ཨུད་དང་སྲིད་གཞུང་གི་ཚད་མཐོའི་མཐོང་ཆེན་གནང་ཡོད་པ་རེད་། དེ་ལྟ་བུའི་གྲུབ་འབྲས་ཀྱི་མདུན་དུ་པ་སངས་ལགས་ཀྱིས་སྤྱི་ཚོགས་ཐོག་གི་ལས་མེད་གཞོན་ནུར་ལག་རྩལ་སྦྱོང་བརྡར་སྤྲོད་རྒྱུ་དེ་ནི་རང་ཉིད་ཀྱིས་བསྒྲུབ་པའི་གཞན་ཕན་གྱི་བྱ་བ་རླབས་པོ་ཆེ་ཞིག་ཏུ་བརྩིས་ནས་སྔ་རྗེས་སུ་འབྲེལ་ཡོད་ཚན་པའི་མ་དངུལ་རྒྱབ་སྐྱོར་འོག་འཁལ་འཐག་དང་ཨར་ལས་འཛུགས་སྐྲུན། སྲོལ་རྒྱུན་གྱི་ཐང་གའི་སྒྱུ་རྩལ། ཡུལ་སྐོར་དྲན་རྟེན་ཐོན་རྫས་ལས་སྣོན་སོགས་ཀྱི་ལག་རྩལ་སློབ་འཁྲིད་ཀྱི་སྦྱོང་བརྡར་འཛིན་གྲྭ་ཐེངས་མང་གཉེར་བས་དེའི་ནང་ཞུགས་མཁན་མི་གྲངས་ཉིས་བརྒྱ་ལྷག་ཙམ་ཟིན་ཐུབ་པ་བྱུང་བས། པ་སངས་ལགས་བྱ་བཟང་དེ་ཚོར་བརྟེན་ནས་སྔ་རྗེས་སུ་རང་སྐྱོང་ལྗོངས་དང་། ལྷོ་ཁ་ས་ཁུལ་སོགས་ཀྱི་སྔོན་ཐོན་མི་སྒེར་ལ་ཐེངས་མང་འདེམས་ཐོན་བྱུང་བ་རེད།