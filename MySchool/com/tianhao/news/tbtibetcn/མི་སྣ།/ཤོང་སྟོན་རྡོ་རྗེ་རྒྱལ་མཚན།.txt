ཤོང་སྟོན་རྡོ་རྗེ་རྒྱལ་མཚན།
ཤོང་སྟོན་རྡོ་རྗེ་རྒྱལ་མཚན་ནི་དུས་རབས་བཅུ་གསུམ་པའི་དུས་སྟོད་ཙམ་ལ་གཙང་སྟོད་སྤྱང་ལུང་ཤར་ཁའི་བུང་ར་ཞེས་པའི་སར་སྐུ་འཁྲུངས།   སྐུ་གཞོན་དུས་ནས་ལྷན་སྐྱེས་ཀྱི་ཤེས་རབ་རང་བཞིན་དུ་བཀྲ་བ་ཞིག་ཡིན་པས་སྟག་སེང་གེ་རྒྱལ་མཚན་ལས་རབ་ཏུ་བྱུང་ཞིང་མཚན་ལ་རྡོ་རྗེ་རྒྱལ་མཚན་གསོལ།  རྗེ་དེ་ཉིད་ལས་ཕར་ཕྱིན་དང་ཚད་མ།   མངོན་པ་བཅས་བཀའ་པོད་ལྔའི་གཞུང་ལ་གསན་བསམ་རྒྱ་ཆེར་བཞེས།   དུས་འཁོར་སོགས་རྒྱུད་སྡེ་རྒྱ་མཚོའི་དབང་ཆོག་རྗེས་གནང་བཅས་ཟབ་ཆོས་དུ་མ་སྔ་རྗེས་སུ་མནོས།
གོ་ལུང་བ་མདོ་སྡེ་དཔལ་གྱི་རྒྱལ་མཚན་ལས་སྔགས་ཕྱོགས་ཀྱི་བསྟན་བཅོས་དུ་མ་ནས་ཐུན་མོང་རྩིས་ཀྱི་རིག་པར་བྱང་བར་སྦྱངས། རབ་བྱུང་བཞི་པའི་ཤིང་མོ་གླང་གི་ལོ་སྟེ།  སྤྱི་ལོ༡༢༦༥ལོར་ཁོང་གིས་འགྲྲོ་མགོན་འཕགས་པར་རྒྱ་གར་དུ་འགྲོ་རྒྱུའི་དགོངས་པ་ཞུས་ཤིང་འཕགས་པས་ཀྱང་རྗེ་འདི་བས་སྙན་ངག་གི་བསྟན་པ་ལ་ཕན་ཐོགས་ཡོང་བར་གཟིགས་ཏེ། བཀས་མངགས་ནས་སློབ་ཡོན་གྱི་འགྲོ་སོང་ཐབས་ཅད་ཀྱང་འོགས་པ་རང་ཉིད་ཀྱི་བཏང་སྟེ་བརྫངས།  རྗེ་ཉིད་དགུང་གྲངས་ཉི་ཤུ་རྩ་གྲངས་སུ་སླེབས་དུས་ཐོག་མར་བལ་ཡུལ་དུ་ཕེབས།   པཎྟི་ཏ་མ་ཏནྔུ་བྷ་ལོ་ངོ་ལྔ་ཙམ་ལ་བརྟེན་ནས་རིག་པའི་གནས་ཆུང་བ་ལྔ་ལ་སྦྱངས་པ་དཔྱིས་ཕྱིན་པ་མཛད།   ལྷག་པར་དུ་སྒྲ་རིག་པའི་ཕྱོགས་ལ་ཁྱད་དམིགས་ཀྱིས་སྦྱངས་ཏེ་མཁས་རྩལ་ཡོངས་སུ་རྫོགས་མཐར་ཕྱིར་ས་སྐྱའི་དགོན་དུ་སླེབས།  ཁོང་གི་སྐུ་ཡོན་ལ་འགྲོ་མགོན་འཕགས་པ་ཐུགས་དགྱེས་ཏེ་བསྔགས་བརྗོད་ཡང་ཡང་ཐེབས་པ་ནས་གཟེངས་སྟོད་ཀྱི་བཀའ་ཤོག་ཀྱང་གནང་ཡོད།  དེ་ནས་ཁོང་ཡང་སྐྱར་རྒྱ་གར་དུ་བྱོན་ཅིང་སྐབས་དེའི་དཎྟིའི་མེ་ལོང་མར་མཁས་པའི་ཚད་འཛིན།  རྒྱ་གར་གྱི་པཎྟིའི་ཏ་ལཀྴི་མ་ཀ་ར་བློ་དང་ཐབས་ཀྱིས་བོད་དུ་གདན་དྲངས་ཏེ་དཔལ་ས་སྐྱའི་གཙུག་ལག་ཁང་དུ་སྙན་ངག་མེ་ལོང་གི་གཞུང་འདི་ཐོག་མར་སྒྱུར་མགོ་བརྩམས་པ་དང་།   པཎྡི་ཏས་ཞུ་དག་ལེགས་པོ་བྱས་ཏེ་ཤོང་སྟོན་ལོ་ཙྰ་བའི་འགྱུར་ལ་གཟེངས་བསྟོད་ཀྱང་གནང་ངོ།
སྙན་ངག་མེ་ལོང་མ་བོད་དུ་མ་འགྱུར་གོང་དུ་སྙན་ངག་དར་ཡོད་ལ་ས་པཎ་གྱི་མཁས་མཇུག་ཏུའང་མེ་ལོང་མའི་ཚིག་མང་པོ་ཐོན་ཡོད་པ་དང་།  སྔོན་སྲོང་བཙན་གྱིས་ཐོན་མིར་ཕུལ་བའི་བྱ་དཀའི་བསྔགས་ཚིག་སོགས་སུའང་ཤིན་ཏུ་གསལ།   ཚིག་རྒྱན་གྱི་བསྟན་བཅོས་མེ་ལོང་མ་འདི་ཉིད་ཤོང་སྟོན་གྱིས་ཐོག་མར་སྒྱུར་བ་ཡིན།  དེ་ནས་དཔང་ལོ་ཙྰ་བས་འགྱུར་ལེགས་པར་བཅོས།  དེ་ནས་བཟུང་ད་ལྟའི་བར་རིམ་འཕེལ་བྱུང་བ་ཡིན་ཚུལ་ཀུན་གསལ་བཞིན་ནོ།
དེས་ན་རྒྱན་གྱི་བསྟན་བཅོས་ཆེན་པོ་མེ་ལོང་མ་འདི་བོད་དུ་འགྱུར་བའི་དུས་ནི་ཕལ་ཆེར་སྤྱི་ལོ༡༢༧༣ཙམ་སྟེ།  བོད་རབ་བྱུང་ལྔ་བའི་ཆུ་བྱ་ཙམ་ལ་འཁེལ་འདུག་པས་བོད་ཀྱི་ཆོས་སྲིད་ས་སྐྱ་བས་བཟུང་བའི་དུས་དང་འཕྲད་པར་བསྟེན།  བོད་ལྗོངས་འདི་ཡོན་གོང་མའི་སྲིད་དབང་དུ་ཚུད་ཁ་མའི་དུས་སྐབས་ནས་ད་གཟོད་རྒྱན་གྱི་བསྟན་བཅོས་འདི་ཐོག་མར་སྒྱུར་བ་ཞིག་ཡིན་པས་རགས་པར་རྩིས་ནའང་ད་ལྟའི་བར་ཕལ་ཆེར་ལོ་ངོ༧༢༨ཙམ་སོང་ཡོད་པ་ཤེས་ཐུབ།  ཁོང་གིས་མེ་ལོང་མ་ལས་གཞན་ད་དུང་བླ་མ་དམ་པ་ཆོས་ཀྱི་རྒྱལ་པོ་བསྟོད་པ་དང་།  ལྷ་འཇིག་རྟེན་དབང་ཕྱུག་གི་བསྟོད་པ་བརྒྱ་བ་ཀླུ་ཀུན་དུ་དགའ་བའི་ཟློས་གར་རྟོགས་བརྗོད་དཔལ་བསམ་འཁྲི་ཤིང་ཀ་ལྰ་པའི་བྱིངས་འགྲེལ་ཆེན་མོ་ཙནྡྲ་བའི་མདོ་སོགས་རིག་གཞུང་རྩོམ་རིག་སྐོར་གྱི་བསྟན་བཅོས་ཀྱང་མི་ཉུང་བ་ཞིག་སྒྱུར་སྤེལ་བཏང་པ་ལགས་པས་བོད་ཀྱི་ཤེས་རིག་སྤྱི།  སྒོས་ཚིག་རྒྱན་རིག་པའི་ཕྱོགས་ལ་མཛད་རྗེས་བསུབ་མེད་བཞག་པར་ཕྱིས་འབྱུང་ཤེས་ལྡན་དག་གིས་རྗེས་སུ་ཡི་རངས་བྱ་བའི་གནས་ཁོ་ནའོ།  །
བློ་བཟང་གྲངས་ཀའི་ཚིག་མཛོད་ལས་དྲངས།