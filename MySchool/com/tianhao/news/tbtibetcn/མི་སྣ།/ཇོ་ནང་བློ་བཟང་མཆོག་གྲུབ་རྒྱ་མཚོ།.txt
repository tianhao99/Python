ཇོ་ནང་བློ་བཟང་མཆོག་གྲུབ་རྒྱ་མཚོ།
འབྲས་རབ་འབྱམས་པ་བློ་བཟང་མཆོག་གྲུབ་རྒྱ་མཚོ་ཁང་དམར་དགེ་བཤེས།  ཛ་འགོ་དགེ་བཤེས།  ཇོ་ནང་དགེ་བཤེས་སོགས་མཚན་གྱི་རྣམ་གྲངས་མང་།  འཁྲུངས་ལོ་སོགས་མ་རྙེད།   རྫོགས་ཆེན་དཔལ་སྤྲུལ་མཛམ་ཐང་དུ་ཕེབས་སྐབས་ཁོང་གི་ཆུང་མིང་ལ་མཆོག་དགའ་ཞེས་འབོད།  རྫ་དཔལ་སྤྲུལ་གྱིས་བྱང་ཆུབ་སེམས་དཔའ་མཆོག་ཏུ་དགའ་བའི་རྒྱལ་པོ་ཡིན་ཞེས་འཁོར་མང་དབུས་སུ་གཟེངས་བསྟོད་གནང་།   སླད་དབུས་གཙང་འབྲས་སྤུངས་དགོན་དུ་སློབ་གཉེར་དུ་ཕེབས་བས་གྲྭ་སའི་ཕྱག་སྲོལ་བཞིན་དགེ་བཤེས་ཀྱི་མཚན་རྟགས་བཞེས།
  རང་ཡུལ་འཛམ་ཐང་དུ་ཕེབས་ནས་ཁང་དམར་རྟེན་ཁང་དུ་སློབ་ཚོགས་བསྐྱངས།  སྐུ་ཚེ་སྨད་ལ་རྒྱལ་རོང་ཛ་འགོ་དགོན་ཕྱག་བཏབ་ནས་སློབ་ཚོགས་བསྐྱངས་ཤིང་བསྟན་འགྲོའི་མཛེས་རྒྱན་དུ་བཞུགས།  སྔ་རྗེས་སུ་གསུང་རྩོམ་མང་པོ་གནང་ཁར་དེང་དུས་སུ་བཞུགས་པ་རྣམས་བེ་རོ་དགེ་བཤེས་ངག་དབང་རྒྱ་མཚོའི་བཀའ་དྲིན་ལས་པོད་ཆེན་བཞི་ཡི་བདག་ཉིད་དུ་བཞུགས།  དགེ་བཤེས་ཁོང་བཞུགས་པའི་སྐབས་ཆོས་རྗེ་ཀུན་མཁྱེན་སོགས་ཇོ་ལུགས་བླ་རྒྱུད་རྣམས་ཀྱི་གསུང་འབུམ་ཤིང་པར་དུ་བཀོད་གནང་བ་འདི་རིག་གསར་སྐབས་མེ་ལྷའི་ཞལ་དུ་གསོལ་ཡང་རྗེ་བླ་མ་ཡོན་ཏན་བཟང་པོའི་ལུགས་དྲིན་ལམ་མདོ་སྨད་འཛམ་ཐང་ཆོས་སྡེ་ཆེན་མོར་ཤིང་པར་བཀོད་པ་པོད་གྲངས་བརྒྱ་ལྷག་མཇལ་རྒྱུ་ཡོད།  དེང་དུས་ཡང་ཛ་འགོ་དགོན་དུ་མཁན་ཆེན་དངོས་གྲུབ་དཔལ་གྱི་དྲིན་ལས་ཇོ་ནང་བརྩེ་ཆེན་མཐོ་སློབ་ལྔ་རིག་ནང་བསྟན་སློབ་གླིང་འདིར་ཕྱོགས་ཁག་ནས་ཕེབས་པའི་སློབ་མ་ཡང་ཤིན་ཏུ་མང།