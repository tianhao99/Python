སྙེ་བྲིས་ཡིག་མཁན་འཕྲིན་ལས་རྒྱལ་མཚན་ལགས་ཀྱི་ངོ་སྤྲོད་མདོར་བསྡུས།
སྙེ་འཕྲིན་ལས་རྒྱལ་མཚན་ལགས། 
    སྙེ་འཕྲིན་ལས་རྒྱལ་མཚན་ལགས་ནི༡༩༧༨ལོར་བོད་དབུས་གཙང་ཁུལ། སྙེ་མོ་ཟངས་རི་ཞེས་པའི་ཡུལ་དུ་ཡིག་མཁན་མི་རབས་རིམ་བྱུང་གི་ཁྱིམ་རྒྱུད་ཞིག་ཏུ་འཁྲུངས།ལོ་ན་བདུན་ལ་སོན་སྐབས་རྫོང་ཆ་ཚང་སློབ་ཆུང་དུ་ཡེ་གེ་འབྲི་ཀློག་དང་། རྒྱའི་སྐད་ཡིག་གི་དམངས་གཞི་སོགས་ལ་སྦྱངས་པ་གནང་། དེ་རྗེས་སློབ་འབྲིང་སོགས་ལ་མ་བསྐྱོད་པར་རང་གི་ཕ་བསྟན་འཛིན་རྣམ་རྒྱལ་ལགས་ཀྱི་གམ་དུ་སུམ་རྟགས་དག་གསུམ་དང་། ཕ་མེས་ནས་བརྒྱུད་པའི་བོད་ཡིག་དབུ་ཅན་སྙེ་བྲིས་གཙོ་བྱས་ཡིག་རིགས་ཁག་ལ་ལོ་བདུན་ཙམ་སྦྱང་ཤིང་བརྒྱབ་ཏེ་སྦྱངས་པ་མཐར་ཕྱིན་གནང་། རིམ་བཞིན་གནའ་རབས་བོན་གྱི་དཔེ་རྙིང་དང་། དུས་རབས་མི་འདྲ་བའི་དཔེ་ཆའི་ཡིག་གཟུགས་ཁག་ལ་དཔེ་བྱས་ཏེ་ཞིབ་འཇུག་དང་སྦྱངས་པ་སོགས་གནང་བའི་འབྲས་རྟགས་སུ་ཉེ་རབས་སྤེལ་བའི་ལྗོངས་ཡོངས་ཀྱི་ཡིག་གཟུགས་འགྲན་བསྡུར་ཆེན་མོའི་ནང་ཁོང་གི་དཔེ་ཚུགས་ཡིག་གཟུགས་ལ་བྱ་དགའ་རིམ་པ་གཉིས་པ་ཐོབ་པ་དང་།   སྤྱི་ལོ༢༠༡༡ལོའི་ཟླ་བ༡༠ནང་གྲོང་ཁྱེར་ཡིག་གཟུགས་མཐུན་ཚོགས་ཀྱིས་སྤེལ་བའི་ཐེངས་ལྔ་པའི་ཡིག་གཟུགས་འགྲན་ཚོགས་ཐོག་ཁོང་གི་དབུ་ཅན་སྙེ་བྲིས་ལ་ཕུལ་བྱུང་གི་བྱ་དགའ་ཐོབ།
       དུས་རྒྱུན་དུ་དཔེ་རྙིང་བཤུ་བ། སྤྱི་ཚོགས་ཐོག་རྟེན་འབྲེལ་གྱི་ཤིས་ཚིག་འབྲི་བ་དང་། སྒོ་བྱང་འབྲི་བ་སོགས་མདོར་ན་ཁོང་ཉིད་ཀྱིས་རང་མི་རིགས་ཀྱི་གནའ་དེང་ཡིག་གཟུགས་དེ་རིགས་ལ་གཅེས་འཛིན་དང་གོང་སྤེལ་གཏོང་རྒྱུ་ནི་ང་ཚོ་མི་རབས་རྗེས་མའི་འོས་འགན་ཉག་གཅིག་ཡིན་པར་དགོངས་ཏེ། དེང་དུས་ཁོང་དང་ན་མཉམ་གྱི་གཞོན་སྐྱེས་སྐོར་ཞིག་རྩེ་དྲུང་ངག་དབང་བཀྲ་ཤིས་ལགས་ཀྱི་གམ་དུ་དབུ་མེད་གཞུང་བྲིས་ལ་མུ་མཐུད་སྦྱང་པ་གནང་བཞིན་པ་དང་ཁོང་རང་ཉིད་ཀྱི་མཁྱེན་པའི་ཡིག་གཟུགས་ཁག་ཐབས་ལམ་སྣ་ཚོགས་སྤྱད་དེ་ན་མཉམ་ཚོར་སློབ་རེའི་འབད་བརྩོན་གནང་མུས་རེད་འདུག
         དེ་བཞིན་ལོ་རྒྱུས་ཐོག་ཁོང་གི་སྤོ་བོ་སྙེ་སྐལ་བཟང་དོན་ལྡན་ལགས་སུའང་༸གོང་ས་སྐུ་ཕྲེང་བཅུ་གསུམ་པའི་སྐབས་ཞོལ་པར་བཀའ་འགྱུར་དཔར་དུ་རྐོ་དུས་༸གོང་ས་མཆོག་ནས་ཁོང་ལ་སྙེ་མོ་ཡོན་བདག་དབུ་ཆེན་དྲུང་ཏོག་གི་མཚན་གནས་བསྩལ་བ་དང་། ཡང་ཁོང་གི་བུ་སྙེ་བསྟན་འཛིན་རྣམ་རྒྱལ་ལགས་སུའང༡༩༥༨ལོར་ནོར་གླིང་ཕོ་བྲང་དུ་རིན་ཆེན་སྣ་བདུན་གྱི་བསྟན་འགྱུར་བཞེངས་དུས་བོད་ཡོངས་ལ་ཡིག་གཟུགས་འགྲན་བསྡུར་ཆེན་མོ་གནང་སྐབས་ཁོང་ལ་ཡིག་གཟུགས་མཁས་པའི་གཟེངས་རྟགས་ཨང་དང་པོ་དང་དབུ་ཆེན་གྱི་མཚན་གནས་གནང་བ་དེ་བཞིན་ལོ་རབས་དགུ་བཅུའི་ནང་ལྗོངས་ཡོང་ཀྱི་ཡིག་གཟུགས་འགྲན་བསྡུར་ཆེན་མོ་དང་རྒྱལ་ཡོང་ཡིག་གཟུགས་མཁས་པའི་འགྲན་བསྡུར་ནང་ཁོང་ལ་དཔེ་ཚུགས་ཨང་གཉིས་པ་དང་དབུ་ཅན་སྙེ་བྲིས་ལ་ཨང་དང་པོའི་གཟེངས་རྟགས་ཡང་སྔ་རྗེས་སུ་བཞེས་མྱོང་བ་བཅས་སོ།  །
                                                           
                                                                                                               ཁོང་གི་སྙེ་བྲིས་ཡིག་གཟུགས།
                                                          
                                                                                                       ཁོང་གི་སྙེ་བྲིས་ཡིག་གཟུགས།