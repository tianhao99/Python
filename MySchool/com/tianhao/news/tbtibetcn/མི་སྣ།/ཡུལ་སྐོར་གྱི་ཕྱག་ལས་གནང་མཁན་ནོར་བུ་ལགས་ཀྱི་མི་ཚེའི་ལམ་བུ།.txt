ཡུལ་སྐོར་གྱི་ཕྱག་ལས་གནང་མཁན་ནོར་བུ་ལགས་ཀྱི་མི་ཚེའི་ལམ་བུ།
ནོར་བུ་ལགས་ནི་སྤྱི་ལོ༡༩༨༠ལོར་བོད་ལྗོངས་གཞིས་རྩེ་ས་ཁུལ་རྒྱལ་རྩེ་རྫོང་དཀྱིལ་མཁར་ཤང་གི་ཞིང་པའི་ཁྱིམ་ཚང་ཞིག་ཏུ་སྐུ་འཁྲུངས། ལོ་ན་ཆུང་ངུའི་དུས་ནས་སློབ་གྲྭ་འགྲིམ་པའི་སྐལ་བ་མ་ཐོབ་པས། ལུག་རྫི་གནང་ནས་ལུག་སྟོང་ཕྲག་གཅིག་ཙམ་གྱི་འགན་ཡོངས་སུ་བཞེས་ཏེ་དབྱར་དགུན་སྟོན་དཔྱིད་དུས་བཞིར་ལུག་རྫིའི་འཚོ་བར་རོལ་གནང་བ་རེད། མ་གཞི་ནོར་བུ་ལགས་ཁོང་གི་ཕ་ཡུལ་རི་གྲོང་ཡིན་རུང་ཁོང་རང་ཉིད་ཆུང་དུས་ནས་རིག་གནས་དང་ལག་ཤེས་སྦྱོང་རྒྱུའི་འདུན་པ་ཆེ་བས་དུས་རྟག་ཏུ་བོད་སྐད་རླུང་འཕྲིན་གསན་ནས་ཁོང་རང་གི་བསམ་བློའི་གོ་རྟོགས་མཐོ་རུ་བཏང་སྟེ། ཁོང་རང་ཉིད་མི་ཚེ་གཅིག་རིང་ལུག་རྫི་ཁོ་ན་བྱས་ཏེ་བསྡད་ཚེ་རང་གི་མི་ཚེའི་འཚོ་བ་དེ་ཡང་དེ་ཙམ་གྱི་སྙིང་པོ་མེད་པ་ཐུགས་ལ་དགོངས་ནས་དགུང་ལོ་བཅུ་བདུན་ལ་སོན་སྐབས་དབྱར་དུས་ཀྱི་དུས་ཚོད་ཟླ་བ་གཉིས་ནས་གསུམ་ཙམ་བེད་སྤྱད་ནས་ཆེད་དོན་འཚེམ་བུ་སྦྱོང་བར་ཕེབས་གནང་བ་དང་དེ་རྗེས་སྔ་ཕྱིར་ཁང་དམར་རྫོང་དང་པ་རྣམ། རྒྱལ་རྩེ་སོགས་སུ་འཚེམ་བུའི་ཕྱག་ལས་གནང་།
རང་ཡུལ་རི་གྲོང་ནས་ཁ་བྲལ་ཏེ་ས་ཕྱོགས་གང་སར་ཕེབས་པའི་དབང་གིས་ཁོང་གི་བསམ་བློར་འགྱུར་ལྡོག་ཤུགས་ཆེན་བྱུང་སྟེ། དགུང་ལོ་ཉེར་གཅིག་སྟེང་ཡུལ་དབུས་ཆོས་འཁོར་ལྷ་སར་ཕེབས་ནས་དེང་རབས་སྤྱི་ཚོགས་ཀྱི་འཕེལ་རིམ་ལ་རྒྱུས་མངའ་བྱུང་རྗེས་ཁོང་རང་ལྷ་ས་གྲོང་ཁྱེར་གྱི་ཁ་ལོ་བའི་སློབ་གྲྭ་ཞིག་ཏུ་ཕེབས་ནས་གཅིག་ནས་རླངས་འཁོར་སྦྱོང་བ་དང་གཉིས་ནས་རྒྱ་ཡིག་དང་ཆབ་སྲིད་སོགས་འབྲེལ་ཡོད་རིག་གནས་སློབ་སྦྱོང་གནང་བ་དང་ཆབས་ཅིག དུས་ཚོད་ཡོད་སྐབས་གྲོང་ཁྱེར་གྱི་ནང་དུ་ཕེབས་ཏེ་ཚོང་གཉེར་དང་ཡུལ་སྐོར་སོགས་ཀྱི་ལས་དོན་གཉེར་བ་དང་། ཡང་དག་པའི་སྲིད་ཇུས་འོག་དེང་སྐབས་བོད་ཀྱི་སྤྱི་ཚོགས་འཕེལ་རིམ་ལ་དབྱེ་ཞིབ་དང་ཆེས་དགོས་མཁོ་ཆེ་བའི་སྤྱི་ཚོགས་ཀྱི་རྣམ་པར་དབྱེ་ཞིབ་གནང་ཏེ་དུས་ཚོད་སྐར་ཆ་ཙམ་ཡང་འཕྲོ་བརླག་ཏུ་བཏང་མ་མྱོང་། དེ་རྗེས་དགུང་ལོ་ཉེར་གསུམ་སྟེང་ཁོང་གི་ཁ་ལོ་བའི་སློབ་གྲྭའི་འཚོ་བར་བློ་ཡིད་འཚིམ་པའི་རྫོགས་རྟགས་ཞིག་བསྐྱོན་ནས་རང་ཡུལ་རྒྱལ་རྩེར་ཕེབས་ཏེ་སྣེ་ལེན་ཁང་ཞིག་བཙུགས་གནང་བ་དང་ཆབས་ཅིག་རང་གི་མ་འོངས་པའི་འཚོ་བའི་ལམ་བུར་འཆར་གཞི་གསར་པ་ཞིག་འགོད་གནང་བ་རེད། དེ་ལྟར་ཕ་ཡུལ་དུ་འགྲིམ་འགྲུལ་སྟབས་བདེ་ལ་རིན་གོང་དམའ་བའི་སྣེ་ལེན་འདི་ལྟ་བུ་ཞིག་གཉེར་བ་དང་དུས་མཚུངས་ཁོང་དང་ཁོང་འདྲ་བའི་སྐྱེས་ཕོ་མོ་མང་པོར་དེང་སྐབས་སྤྱི་ཚོགས་ཀྱི་སྲིད་ཇུས་དྲིལ་བསྒྲགས་དང་ཇི་ལྟར་བྱས་ཏེ་མི་ཚང་མ་ཕྱུག་པོའི་ལམ་དུ་བསྐྱོད་ཐུབ་པ་བྱ་རྒྱུ་སོགས་ངོ་སྤྲོད་གནང་བར་ཕན་འབྲས་ཀྱང་ལེགས་ཙམ་ཐོན་ནས། སྔ་ཕྱིར་ཚོང་ཁང་གཉེར་བ་དང་དོས་སྐྱེལ་དང་འགྲུལ་སྐྱེལ་རླངས་འཁོར་སོགས་ཉོས་ཏེ་ཚོང་གཉེར་བྱེད་མཁན་གྱི་སྐྱེ་བོ་ཡང་མི་ཉུང་བ་ཞིག་བྱུང་ཡོད་པས་རྒྱ་ཆེའི་མི་དམངས་མང་ཚོགས་ཀྱིས་བསྔགས་བརྗོད་ཆེན་པོ་བྱས་ལ་ཁོང་རང་གི་ངོས་ནས་བརྗོད་ན། རྒྱ་ཆེ་བའི་མང་ཚོགས་དང་སྐུ་མགྲོན་རྣམ་པས་རང་ལ་གདེང་འཇོག་འདི་ལྟར་བྱས་པར་འདོད་བློ་མི་ཁེངས་པར། སེམས་ནང་མ་འོངས་པའི་ལས་དོན་ལ་སེམས་ཤུགས་གསར་པ་ཞིག་བསྣན་བྱུང་། དེ་ལྟར་ལོ་ངོ་བཞི་ཙམ་གྱི་འབད་བརྩོན་གནང་བ་བརྒྱུད། རང་གི་ལས་དོན་ལ་འབྲས་བུ་ཧ་ཅང་བཟང་པོ་ཞིག་ཐོབ་ནའང་ཁོང་རང་དེ་ཙམ་ལ་བློ་ཡིད་ཚིམ་ནས་མ་བཞུགས་པར་སླར་ཡང་དབུས་ལྷ་སར་ཕེབས་ཏེ་ཡུལ་སྐོར་སྐྱེལ་འདྲེན་གྱི་ཕྱག་ལས་གནང་རྒྱུའི་བློ་ཐག་བཅད་གནང་བ་རེད། མ་གཞི་སྔར་ལུག་རྫི་ཞིག་ནས་ད་ལྟ་མ་དངུལ་ཁྲི་མང་པོ་ཡོད་པའི་ལོ་ཆུང་ཕྱུག་འགྱུར་པ་ཞིག་ཏུ་གྱུར་ཚེ་ལུག་རྫི་ཞིག་གི་ངོས་ནས་བཤད་ན་དངོས་འབྲེལ་བློ་ཡིད་ཚིམ་དགོས་པ་ཞིག་ཡིན་རུང་། ཁོང་གིས་དེང་སྐབས་ཡང་དག་པའི་སྲིད་ཇུས་འོག་རང་ལག་གཉིས་ལ་བརྟེན་ནས་ཕྱུག་པོ་ཆགས་པ་བྱེད་རྒྱུ་ནི་གོ་སྐབས་ཧ་ཅང་ཡག་པོ་ཞིག་ཡིན་པར་སྙམ་པ་མ་ཟད་རང་དང་རང་འདྲ་བའི་ཞིང་པའི་བུ་ཕྲུག་མང་པོས་སྲིད་ཇུས་བཟང་པོའི་གོ་སྐབས་ལོངས་སྤྱོད་དང་རང་གི་ལག་པར་བརྟེན་ནས་ཕྱུག་འགྱུར་གྱི་ལམ་བུ་གཏོད་ཕྱིར་སྣེ་འཁྲིད་བྱ་ཆེད་རང་ལ་ཐོབ་པའི་འབྲས་བུར་བློ་ཡིད་གཏན་ནས་ཚིམ་མ་མྱོང་། 
ཁོང་ལྷ་སར་ཕེབས་ནས་ད་བར་ཡུལ་སྐོར་གྱི་ཕྱག་ལས་གནང་བ་དང་སྦྲགས་ཚོང་རའི་སྲིད་ཇུས་དང་སྤྱི་ཚོགས་ཀྱི་འགྱུར་ལྡོག་ལ་དབྱེ་ཞིབ། བོད་ཡུལ་རི་མཐོ་ས་གཙང་གི་ཁྱད་ཆོས་སོགས་ལ་དབྱེ་ཞིབ་གང་ལེགས་གནང་སྟེ་མ་འོངས་པའི་རང་གི་ལས་དོན་གང་ལེགས་སྒྲུབ་གནང་རྒྱུར་རྨང་གཞི་ལེགས་པོ་ཞིག་བཏིངས་གནང་ཡོད། གུས་པས་ཁོང་གི་མ་འོངས་པའི་འཆར་གཞིའམ་ཕུགས་འདུན་གང་ཡིན་བཀའ་འདྲི་ཞུ་སྐབས་ཁོང་གིས་གསུངས་པར། རང་ཡུལ་བོད་ལྗོངས་ནི་འཛམ་གླིང་མི་རིགས་མང་པོའི་བློ་ཁ་ཕྱོགས་སའི་གནས་བཟང་པོ་ཞིག་ཡིན་པས་ལོ་རེ་ནས་ལོ་རེར་བོད་ལ་ཕེབས་མཁན་གྱི་སྐུ་མགྲོན་དེ་བས་མང་དུ་འགྲོ་བཞིན་ཡོད། བྱས་ཙང་ངས་ལེགས་ཆ་དེ་དག་དམ་འཛིན་གང་ལེགས་བྱས་ཏེ་བོད་ཀྱི་ཁྱད་ཆོས་འབུར་དུ་ཐོན་པའི་འགྲེམས་སྟོན་དང་གསོལ་མགྲོན་ཁང་གཞི་གཅིག་ཏུ་འབྲེལ་བའི་ཁྱིམ་ཚང་མགྲོན་ཁང་ཞིག་བཙུགས་ནས་སྣེ་ལེན་གྱི་བྱ་བ་གཉེར་འདོད་པ་དང་བོད་ཀྱི་ཡུལ་སྲོལ་གོམས་གཤིས་དང་མི་རིགས་རང་གི་ཁྱད་ཆོས་ཟབ་མོ་ལྡན་པའི་མི་རིགས་ཀྱི་རིག་གནས་དྲིལ་བསྒྲགས་གང་ལེགས་བྱེད་འདོད་པ་ཡིན། དེ་ནི་ང་ཁོ་ན་མ་ཡིན་པར་བོད་མིའི་སྤྱིའི་འོས་འགན་ཞིག་ཀྱང་རེད་གསུངས་ཀྱི་འདུག