ཇོ་ནང་ཏཱ་ར་ནཱ་ཐ།
སྒྲོལ་བའི་མགོན་པོ། ཀུན་དགའ་སྙིང་པོ།  བཀྲ་ཤིས་རྒྱལ་མཚན་དཔལ་བཟང་།  རྟག་བརྟན་སྤྲུལ་སྐུ་སོགས་མཚན་གྱི་རྣམ་གྲངས་མང་།  སྤྱི་ལོ་༡༥༧༥ཤིང་མོ་ཕག་ལོའི་ཆུ་སྟོད་ཟླ་བའི་ཚེས་བརྒྱད་ལ་ཡབ་རྣམ་རྒྱལ་ཕུན་ཚོགས་དང་ཡུམ་རྡོ་རྗེ་བུ་དགའ་ལྷ་མོ་གཉིས་ཀྱི་སྲས་སུ་ཡུལ་དབུས་གཙང་ཁ་རག་འབྲང་ཕུ   ﹙དེང་ལྷོ་ཁ་སྣ་དཀར་རྩེ་རྫོང་དང་གཙང་རིན་སྤུངས་རྗོང་འབྲེལ་མཚམས་སུ་ཡོད་﹚རུ་སྐུ་འཁྲུངས།  ཆུང་དུས་མཚན་ལ་པདྨ་སྲི་གཅོད་རྡོ་རྗེ་གསོལ།   སྨྲ་ཤེས་ཙམ་ནས་ཆོས་ལུང་ཀུན་དགའ་གྲོལ་མཆོག་ཡིན་ཞེས་ཡང་ཡང་གསུངས་པ་དང་དགུང་ལོ་བཞི་པར་ཇོ་ནང་སྤོས་ཁང་མཁན་ཆེན་ལུང་རིགས་རྒྱ་མཚོས་ངོས་འཛིན་གྱིས་ཆོས་ལུང་བྱང་རྩེར།   ﹙བོད་ལྗོངས་ལྷ་རྩེ་རྫོང་ཕུན་ཚོགས་གླིང་གི་ཉེ་འགྲམ་དུ་ཡོད།﹚ཁྲི་སྟོན་ཞུས།  དགུང་ལོ་ཞེ་གཅིག་ལ་ཇོ་ནང་ཕུན་ཚོགས་གླིང་ཕྱག་བཏབ།   འདི་ནི་རྒྱལ་བ་ཇོ་ནང་པའི་དགོན་སྡེ་རྩེ་ཆེན་ཞིག་ཡིན་ལ་བོད་ཡུལ་གྱི་ཤིང་པར་སྣ་ཚོགས་ཡོད་པའི་པར་ཁང་ཆེན་མོ་ཞིག་ཀྱང་ཡིན།  གསུང་རྩོམ་ལས་རྒྱ་གར་ཆོས་འབྱུང་ནི་འཛམ་གླིང་དུ་སྐད་གྲགས་ཆེ་ལ་མྱང་ཆོས་འབྱུང་སོགས་པུ་སྟི་བཞི་བཅུ་ལྷག་གི་བཀའ་རྩོམ་མཛད།   དགུང་ལོ་དྲུག་ཅུ་རེ་གཅིག་པ་༡༦༣༥ཤིང་མོ་ཕག་ལོའི་ནག་ཟླའི་ཉེར་བརྒྱད་ལ་སྐུ་གཤེགས།  འདི་ནི་རྒྱལ་བ་ཇོ་ནང་པའི་བསྟན་པ་ལ་ཀུན་མཁྱེན་ཇོ་ནང་ལྟ་བུའི་མཛད་པ་ཆེར་བསྐྱངས་པས་ལྗོངས་འདིར་ཇོ་ནང་རྗེ་བཙུན་ཞེས་ཀུན་ལ་གྲགས་ཆེ་ཞིང་སོག་པོའི་ཡུལ་དུ་ཁལ་ཁ་རྗེ་བཙུན་དམ་པ་ཞེས་སྐུ་ཕྲེང་རིམ་པར་བྱོན་པ་ལས་སྐུ་ཕྲེང་བདུན་པ་རྗེ་བཙུན་འཇམ་དཔལ་རྣམ་གྲོལ་ཡང་རང་ཅག་རྣམས་ཀྱི་མགོན་སྐྱབས་སུ་བཞུགས་ཡོད་པའོ།