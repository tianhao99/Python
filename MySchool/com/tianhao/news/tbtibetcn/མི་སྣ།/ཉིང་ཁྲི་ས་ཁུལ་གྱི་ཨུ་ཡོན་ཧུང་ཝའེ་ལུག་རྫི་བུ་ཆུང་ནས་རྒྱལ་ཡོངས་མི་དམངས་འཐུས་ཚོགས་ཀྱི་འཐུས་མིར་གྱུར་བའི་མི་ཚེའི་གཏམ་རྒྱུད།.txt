ཉིང་ཁྲི་ས་ཁུལ་གྱི་ཨུ་ཡོན་ཧུང་ཝའེ་ལུག་རྫི་བུ་ཆུང་ནས་རྒྱལ་ཡོངས་མི་དམངས་འཐུས་ཚོགས་ཀྱི་འཐུས་མིར་གྱུར་བའི་མི་ཚེའི་གཏམ་རྒྱུད།
“ཚོགས་འདུར་ཞུགས་པར་སྤྲོ་སེམས་དང་གཟི་བརྗིད་ཆེན་པོ་སྐྱེས་ལ། འགན་ཁུར་ཡང་ཆེན་པོ་ལྡན་པས་པེ་ཅིན་དུ་མ་སླེབས་གོང་དུ་གྲྭ་སྒྲིག་གང་ལེགས་བྱས་ཏེ། རྒྱ་ཆེའི་མང་ཚོགས་དང་སྐབས་སྔོན་མའི་མི་དམངས་འཐུས་ཚོགས་ཀྱི་འཐུས་མའི་བསམ་འཆར་ལ་ཞིབ་མོ་ཉན་པ་ཡིན། ཚོགས་འདུའི་སྟེང་དུ་མང་ཚོགས་ཀྱི་སེམས་འདུན་ཇི་བཞིན་ཏང་ཀྲུང་དབྱང་ལ་བརྒྱུད་བསྒྲགས་བྱས་ནས་འཐུས་མི་ཞིག་ཡིན་པའི་ཆ་ནས་རང་ཉིད་ཀྱི་འོས་འགན་ལེགས་པོ་བསྒྲུབས་སྟེ་མང་ཚོགས་ཀྱི་རེ་བ་སྟོང་ཟད་དུ་མི་གཏོང་འདོད་པ་ཡིན།”
གོང་དུ་བརྗོད་པའི་གཏམ་ནི་ཐེངས་དང་པོར་རྒྱལ་ཡོངས་མི་དམངས་འཐུས་ཚོགས་ཀྱི་འཐུས་མིར་འདེམས་པའི་ཉིང་ཁྲི་ས་ཁུལ་ཨུ་ཡོན་ལྷན་ཚོགས་ཀྱི་ཚོགས་མིའམ། སྲིད་འཛིན་ཀུང་ཧྲུའུ་ཆེད་ལས་པ་གཞོན་པ་ཧུང་ཝའེ་ཡིས་བཤད་པ་རེད། 
སྤྱི་ལོ ༡༩༦༧ ལོར། ཧུང་ཝའེ་མངའ་རིས་ས་ཁུལ་རྩ་མདའ་རྫོང་དུ་སྐྱེས། ཁྱིམ་དུ་ངལ་རྩོལ་མཁན་ཧ་ཅང་ཉུང་བས་ཁོང་གིས་ཁྱིམ་མི་ལ་རོགས་བྱས་ཏེ་དུས་རྒྱུན་དུ་ལུག་འཚོ་དགོས་པ་བྱུང་། ཁོ་རང་ལོ་ངོ ༡༡ སོན་དུས་ད་གཟོད་སློབ་ཆུང་ལོ་རིམ་དང་པོ་འགྲིམ་ཐུབ་པ་བྱུང་། 
རྨི་ལམ་དུའང་རང་ཉིད་པེ་ཅིན་ལྟ་བའི་གྲོང་ཁྱེར་ཆེན་པོ་ཞིག་ཏུ་འགྲིམ་ཐུབ་པ་མ་ཤར། རྒྱུ་མཚན་དེའི་ཕྱིར་པེ་ཅིན་དུ་ཐོག་དང་པོ་སླེབས་པའི་སྣང་ཚུལ་དེ་ཧུང་ཝའེ་ཡི་ཡིད་ལ་གསལ་བོར་འཆར་བཞིན་ཡོད། 
སྤྱི་ལོ ༡༩༩༠ ལོར་ལས་གནས་སུ་ཞུགས་མ་ཐག་ཏུ་ཧུང་ཝའེ་པེ་ཅིན་དུ་སློབ་སྦྱོང་ལ་འགྲིམ་པའི་གོ་སྐབས་ཐེངས་གཅིག་བྱུང་། ཁོང་གིས་བཤད་རྒྱུར།“དུས་སྐབས་དེར་བགྲོད་ལམ་ལེགས་པོ་མེད་པས་མངའ་རིས་ནས་ལྷ་ས་བར་དུ་རླངས་འཁོར་ལ་བསྡད་དེ་ཉིན ༩ ལ་བགྲོད་དགོས། ལྷ་ས་རུའང་གཞུང་ལམ་གཉིས་ལས་མེད། པེ་ཅིན་གྱི་ཁང་རྩེག་མཐོན་པོ་དག་མཐོང་རྗེས་བོད་ལྗོངས་ཀྱང་མགྱོགས་མྱུར་ངང་འཕེལ་རྒྱས་འགྲོ་བའི་རེ་བ་ཆེན་པོ་བཅངས། ནང་ལོག་ས་ཁུལ་དང་མུ་མཐུད་དུ་བར་ཐག་ཇེ་ཆུང་གྱུར་ཚེ་བོད་ལྗོངས་མང་ཚོགས་ཀྱིས་ཀྱང་ནང་ལོག་ས་ཁུལ་གྱི་མི་དང་འདྲ་བའི་འཚོ་བ་རོལ་ཐུབ་པ་རེད།”ཅེས་བཤད།
ཆེས་ཐོག་མའི་རེ་འདུན་སེམས་ལ་བཅངས་ནས་ཧུང་ཝའེ་སྔ་རྗེས་སུ་མངའ་རིས་ས་ཁུལ་གྱི་སེང་གེ་ཁ་འབབ་གྲོང་རྡལ་དང་མཚོ་ཆེན་རྫོང་། ཉིང་ཁྲི་ས་ཁུལ་སོགས་ནས་ལས་ཀ་གཉེར། ཁོ་རང་ནར་སོན་པའི་ལོ་ངོ་བཅུ་ཕྲག་ལྷག་གི་རིང་དུ་བོད་ལྗོངས་ཀྱི་འགྱུར་ལྡོག་ཉིན་རེ་བཞིན་མིག་མཐོང་བྱུང་ཡོད་ལ། རང་ཉིད་ཀྱང་ལུག་རྫི་བུ་ཆུང་ཞིག་ནས་རྒྱལ་ཡོངས་མི་དམངས་འཐུས་ཚོགས་ཀྱི་འཐུས་མིར་གྱུར་ཡོད། ཁོང་གིས་ཡང་“ང་རང་ནི་བོད་ལྗོངས་སུ་འཕེལ་རྒྱས་འགྱུར་ལྡོག་བྱུང་བའི་མིག་མཐོང་བདེན་དབང་མཁན་ཡིན་ལ། ལོ་རྒྱུས་བརྒྱུད་རིམ་དེའི་ཁྲོད་དུའང་དངོས་སུ་ཞུགས་ཡོད། རང་ཉིད་ཀྱི་དངོས་ཐད་ནས་བཤད་ན་ཉམས་མྱོང་དང་གྲུབ་འབྲས་དེ་དག་ནི་ཏང་དང་རྒྱལ་ཁབ་ཀྱི་གསོ་སྐྱོང་དང་འབྲལ་ཐབས་མེད་ལ། རྒྱ་ཆེའི་མང་ཚོགས་ཀྱི་ཡིད་ཆེས་དང་ཡང་འབྲལ་ཐབས་མེད།”
རང་ཉིད་ཐེངས་འདིའི་རྒྱལ་ཡོངས་ཚོགས་ཆེན་གཉིས་སུ་ཞུགས་པའི་གནས་ཚུལ་གླེང་སྐབས། ཁོ་རང་གིས་ཡིད་ཆེས་བརྟན་པོས་ངང་། ད་ནི་ལོ་ངོ ༢༣ སྔོན་གྱི“མུ་མཐུད་དུ་བར་ཐག་ཇེ་ཉེར་འགྱུར་བའི”སེམས་འདུན་དང་མི་འདྲ་བར། ད་ལྟ་ཏང་གི་སྲིད་ཇུས་འདི་འདྲ་ལེགས་པས། ང་ཚོ་རང་ཉིད་ཀྱིས་ལེགས་པོར་བཀོལ་སྤྱོད་བྱེད་ཐུབ་ཚེ། སྤྱི་ལོ ༢༠༢༠ ལོར་བོད་ལྗོངས་ཀྱང་རྒྱལ་ཡོངས་ས་ཁུལ་གཞན་དང་འདྲ་བར་ཕྱོགས་ཡོངས་ནས་འབྱོར་འབྲེང་སྤྱི་ཚོགས་འཛུགས་ཐུབ་པ་རེད་ཅེས་སེམས་འདུན་རླབས་ཆེན་དེ་བརྗོད། 
བོད་རང་སྐྱོང་ལྗོངས་རྒྱལ་ཡོངས་མི་དམངས་འཐུས་ཚོགས་ཀྱི་འཐུས་མི་ཞིག་ཡིན་པའི་ཆ་ནས། ཧུང་ཝའེ་ཡིས་བརྗོད་པའི་སེམས་འདུན་དེ་ནི་མི་སྒེར་ཁོ་ན་ཙམ་མཚོན་པ་མ་ཡིན་པར། བོད་ལྗོངས་མི་རིགས་སོ་སོའི་མང་ཚོགས་མི་ཁྲི ༣༠༠ ལྷག་གི་སེམས་འདུན་མཚོན་ཡོད་པ་རེད།