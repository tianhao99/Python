སྙིང་རུས་ལྡན་ཞིང་སློབ་ལ་སྤྲོ་བའི་ཤིང་བཟོ་པ་བསྟན་ལགས།
བོད་ཀྱི་གཞོན་ནུ་པ་བསྟན།
   ཉེ་དུས། གསར་འགོད་པ་ལྷ་སའི་སྡེ་གྲོང་དགོན་གྱི་རི་འདབས་ནས་བོད་ཀྱི་གཞོན་ནུ་པ་བསྟན་དང་ཐུགས་འཕྲད་བྱུང་བ་དང་། སྐབས་དེ་དུས་ཁོང་གིས་ལས་ཡུལ་དངོས་ཐོག་བཀོད་འདོམས་བྱེད་བཞིན་ཡོད་པ་རེད་། མཚོ་འགྲམ་དུ་བརྒྱབ་པའི་སྦྲ་གུར་གྱི་ཕྱི་རོལ་དུ། པ་བསྟན་དང་གསར་འགོད་པ་མཉམ་དུ་ཁོང་གི་སྒྱུ་རྩལ་ལམ་བུ་གླེང་མོལ་བྱེད་བཞིན་བསྡད་པ་རེད།
   པ་བསྟན་འདི་ལོར་དགུང་ལོ་༢༨ལ་སོན་པ་དང་གཞིས་རྩེ་ས་ཁུལ་རྒྱལ་རྩེ་རྫོང་འབྲོང་རྩེ་ཤང་ཁང་ཆེན་གྲོང་ཚོར་སྐུ་འཁྲུངས་པ་དང་ཁྱིམ་ཚང་གི་ཕྲུ་གུ་བཞིའི་ནང་ནས་རྒན་འགོ་ཡིན་པས་ཞིང་ལས་ཀྱི་ཁུར་པོ་དེ་སྤྱིའི་ཆ་ནས་ཁོང་གི་ལུས་ཐོག་ཏུ་བབས་འདུག  དེའི་རྐྱེན་པས་ཁོང་སློབ་ཆུང་ཡང་ཆ་ཚང་བ་ཞིག་འདོན་ཐུབ་མེད་པ་རེད་འདུག  འོན་ཀྱང་ཁུག་མའི་ནང་དུ་སློབ་ཆུང་ལོ་རིམ་དང་པོའི་དཔེ་དེབ་ཞིག་བཞག་ཡོད་པ་དང་ཁོང་གིས་གསུངས་དོན། ༼དེ་སྔ་སློབ་གྲྭར་མ་ཕྱིན་པ་དེས་བློ་ཕམ་ཏོག་ཙམ་བྱུང་། འོན་ཀྱང་རང་ཉིད་ཀྱིས་འབད་བརྩོན་དང་ད་ལྟའི་ཁྱིམ་ཚང་དེ་མཐོང་སྐབས་འཁང་ར་བྱེད་དགོས་དོན་ཅི་ཡང་མི་འདུག  ངས་ད་ལྟ་རྒྱ་ཡིག་གི་སྒྲ་སྦྱོར་ཡི་གེ་ནས་སྦྱོང་གི་ཡོད་ཅེས་གསུངས་བྱུང༽
   པ་བསྟན་སྤྱི་ལོ་༢༠༠༤ལོར་ལྷ་སར་ཡོང་བ་དང་རིག་གནས་སོགས་ཀྱི་ཆ་རྐྱེན་མི་འདང་བས་ཁོང་གིས་ཤིང་བཟོའི་ལག་རྩལ་དེ་སྦྱང་འདུག  ལོ་གསུམ་རིང་ལག་རྩལ་སྦྱངས་པའི་གནས་ཚུལ་གསར་འགོད་པར་བརྗོད་དོན། ༼ཁྱིམ་ཆས་རིགས་བཟོ་རྒྱུ་ནི་དཀའ་ཤོས་ཡིན་པ་དང་། བརྐོ་བཞེངས་སྐབས་སུ་ངེས་པར་དུ་ཞིབ་ཚགས་ཡིན་དགོས། ལྷ་སྐུའི་སྐུ་ཚད་འཇལ་རྒྱུ་དེ་ངས་ལེགས་པོ་ཞིག་ཡོང་གི་མེད་སྟབས་རྒན་ལགས་ཀྱིས་སྐྱོན་བརྗོད་ཐེངས་མང་གནང་མྱོང་ཅེས་གསུངས་བྱུང༽
ལོ་གསུམ་གྱི་སློབ་སྦྱོང་ཚར་རྗེས། ཁོང་དགོན་སྡེ་ཉམས་གསོའི་ལས་དོན་ནང་དུ་ཐེངས་མང་ཞུགས་པ་དང་ནོར་བུ་གླིང་ག  འབྲི་གུང་དགོན། མཚུར་ཕུ་དགོན། ཆོས་ལུང་དགོན་དང་ད་ལྷ་ཉམས་བཟོ་བྱེད་བཞིན་པའི་སྡེ་གྲོང་དགོན་སྣེ་ལེན་ཁང་སོགས་ཀྱི་ལས་དོན་དུ་ཞུགས་ཡོད།
   མ་འོངས་པར་བརྗོད་ན། པ་བསྟན་གྱིས་དགའ་སྤྲོའི་ངང་གསར་འགོད་པར་གསུངས་དོན། ༼ཁོང་རང་ཉིད་ལ་གཏོགས་པའི་གནའ་རྫས་ཉམས་གསོའི་ཀུང་སི་ཞིག་བཙུགས་འདོད་འདུག་ཅེས་གསུངས་འདུག༽