ཆོས་དབྱིངས་སྐྱིད་ན་རེ།  མཚོ་སྐོར་འགྲན་བསྡུར་འདིས་ངེད་ཀྱི་ཁྱིམ་ཚང་འཚོ་བ་ལ་དགའ་སྣང་མི་ཉུང་བ་ཞིག་བྱིན།
རྒྱལ་སྤྱིའི་མཚོ་སྐོར་རྐང་འཁོར་འགྲན་སྡུར་ལས་འགྲན་རིམ་གསུམ་པའི་གཟིགས་མོ་བའི་ཁྲོད་དུ།  དམིགས་བསལ་གྱི“སྣེ་ལེན་པ”ཞིག་ཡོད་དེ།  ཁོ་མོ་ནི་ཐོག་དང་པོར་ཨོ་ལིམ་ཕིག་བྱ་དགའ་ཐོབ་པའི་བོད་རིགས་བུ་མོ་ཆོས་དབྱིངས་སྐྱིད་རེད།  མཚོ་སྐོར་འགྲན་བསྡུར་གྱི་འགྲན་རིམ་གསུམ་པའི་ལམ་ཐིག་དེ་ཏག་ཏག་ཁོ་མོའི་ཕ་ཡུལ་ཏེ།  མཚོ་བྱང་བོད་རིགས་རང་སྐྱོང་ཁུལ་གྱི་མདའ་བཞི་རྫོང་གི་བྲག་མགོ་ཤང་བརྒྱུད་ཡོད་པས།  ཉེ་ལམ་ཕ་ཡུལ་དུ་རྨ་བཅོས་བྱེད་བཞིན་པའི་ཆོས་དབྱིངས་སྐྱིད་ཆེད་དུ་འགྲན་ལམ་གྱི་འགྲམ་དུ་འོངས་ཏེ་མཚོ་སྔོན་གྱི་རྐང་འཁོར་རུ་ཁག་ལ་སྐུལ་མ་དང་རྒྱབ་དཔུང་བྱས།  ཁོ་མོས་གསར་འགོད་པར་མཚོ་སྐོར་གྱི་དར་རྒྱས་དང་ཕ་ཡུལ་གྱི་འགྱུར་ལྡོག་ལྷུར་པར་བརྗོད་པར་བྱས་སོང་།  ཆོས་དབྱིངས་སྐྱིད་ནི་མཚོ་བྱང་བོད་རིགས་རང་སྐྱོང་ཁུལ་གྱི་མདའ་བཞི་རྫོང་བྲག་མགོ་ཤང་གི་བོད་རིགས་འབྲོག་པའི་ཁྱིམ་ཚང་ཞིག་ཏུ་སྐྱེས་ཤིང་།  ཁོང་ཚང་གི་སྦྲ་ཁྱིམ་མཚོ་སྔོན་པོ་ལས་ཐག་མི་རིང་བའི་སར་ཡོད་འདུག ཆོས་དབྱིངས་སྐྱིད་ཀྱིས་རང་ལོ༡༢ཡིན་པའི་ལོ་དེ་ཕྱིར་དྲན་བྱས་པ་སྟེ།  ལོ་དེར་སྐབས་དང་པོའི་མཚོ་སྐོར་གྱི་རྐང་འཁོར་འགྲན་བསྡུར་རང་གི་ཡུལ་ཕྱོགས་སུ་བྱས་ཤིང་།  གློག་གི་འགྲོས་ལྟར་མྱུར་བའི་རྐང་འཁོར་དག་ཁོང་ཚང་གི་སྒོ་འགྲམ་བརྒྱུད་ནས་གཤར་བ་དེས།  ཆོས་དབྱིངས་སྐྱིད་ཀྱི་མཚར་སྣང་ཆེ་རུ་བསྐྱེད་ཅིང་།  མཐར་ཤེས་འདོད་ཆེ་བའི་ཁོ་མོས་འཚོ་བཞིན་པའི་ལུག་ཁྱུ་ཡ་མ་བྱར་པར་བསྐྱུར་དེ་ལམ་འགྲམ་དུ་འོངས་ནས་འགྲན་བསྡུར་ལ་བལྟས།  “སྐབས་དེའི་ངའི་ཕ་ཡུལ་ད་དུང་ཤིན་ཏུ་ཁ་རུབ་ཀྱི་རྣམ་པར་ལུས་ཡོད་པས།  ཕྱི་གླིང་བ་ཧ་ལམ་མཐོང་མི་ཐུབ།  རྐང་འཁོར་ཁ་ལོ་བ་དག་ངེད་ཀྱི་སྒོ་ཁྱིམ་བརྒྱུད་ནས་རྒྱུག་སྐབས་སུ།  མི་རེ་ཟུང་ནས་ཁོ་མོར་མཚམས་འདྲིའང་བྱེད་པས་ན།  ཁོ་མོས་བསམ་པ་ལ།  རང་ཉིད་དང་འཇིག་རྟེན་འདིའི་བར་ཐག་རིང་བོ་ཞིག་མིན་པ་རྟོགས། ”ཟེར།  འོན་ཏེ།  དེང་སང་།  མཚོ་སྐོར་འགྲན་བསྡུར་གླེང་དུས།  ཆོས་དབྱིངས་སྐྱིད་ཀྱིས་རང་དབང་མེད་པར་སྤྱི་འབྲེལ་དྲ་རྒྱ་ཁག་ཏུ་འགྲན་བསྡུར་ལ་བསྟོད་པའི“མཐེ་བོང་བསྒྲེངས”པར་བྱས།  འགྲན་ཡུན་འདིར།  ཁོ་མོའི་སྐད་འཕྲིན་བར་སྟོང་དང་པོད་ཕྲན་གྱི་བརྗོད་བྱ་མང་པོ་མཚོ་སྐོར་དང་འབྲེལ་འདུག མོས་བཤད་རྒྱུར།  “འགྲན་བསྡུར་གྱི་རྒྱ་ཁྱོན་དང་ཤུགས་རྐྱེན་དངོས་གནས་ཇེ་ཆེ་ནས་ཇེ་ཆེ་རེད་འདུག སྔོན་ཆད་ཡིན་ན།  འགྲན་ཞུགས་མི་སྣ་འདི་འདྲའི་མང་པོ་ཞིག་མེད།  འོན་ཀྱང་ད་ལྟ་ཕྱི་རྒྱལ་དང་རྒྱལ་ནང་གི་འགྲན་ཞུགས་པའི་གྲངས་ཀ་ཇེ་མང་རེད།  འདིས་རང་ཉིད་ལུས་རྩལ་པ་ཞིག་ཡིན་པའི་ཆ་ནས་ཀྱང་བློ་ཁོག་རྒྱས་པར་བྱེད་དེ།  ཁོ་མོའི་ཨ་ཕ་དང་ཨ་མ།  ཤ་ཉེ་རིང་།  དེ་བཞིན་བྱིས་པ་དག་ལོ་རེ་བཞིན་ལམ་འགྲམ་དུ་འོངས་ནས་འགྲན་བསྡུར་ལ་བལྟ་བ་དང་པར་ལེན་པར་བྱེད།  འགྲན་བསྡུར་འདིས་ངེད་ཀྱི་ཁྱིམ་ཚང་འཚོ་བ་ལ་དགའ་སྣང་མི་ཉུང་བ་ཞིག་བྱིན་ཟེར་ན་ཆོག་ཏེ།  ངའི་ཁྱིམ་ཚང་དང་ཁྱིམ་རྒྱུད་འགྲན་བསྡུར་འདི་དང་ཁ་ཐག་ཇེ་ཉེ་ནས་ཇེ་ཉེར་གྱུར”ཟེར།   ཁ་བྱང་།  ཆོས་དབྱིངས་སྐྱིད་ན་རེ།  མཚོ་སྐོར་འགྲན་བསྡུར་འདིས་ངེད་ཀྱི་ཁྱིམ་ཚང་འཚོ་བ་ལ་དགའ་སྣང་མི་ཉུང་བ་ཞིག་བྱིན།(རྩོམ་འགན་པ། རྟ་མགྲིན)