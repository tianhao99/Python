བོད་ཀྱི་ཞབས་བྲོ་མཁས་ཅན་བློ་བཟང་ཕུན་ཚོགས།
ཟློས་གར་བ་སྐད་གྲགས་ཅན་བློ་བཟང་ཕུན་ཚོགས་ཟེར་བ་དེ་ཕལ་ཆེར་གོ་མྱོང་ཡོད་མོད།ཡིན་ནའང་ཁོང་གི་ལོ་རྒྱུས་ཞིབ་རྒྱས་ཤིག་ཤེས་པའི་ངེས་པ་མེད་པས་འདིར་ཁོ་བོས་སྐུ་ཞབས་ཁོང་གི་གྲོགས་པོ་ཞིག་ཡིན་པའི་ཆ་ནས་ཁོང་གི་ལོ་རྒྱུས་མདོར་བསྡུས་ཤིག་ངོ་སྤྲོད་ཞུ་རྒྱུ་ཡིན།བློ་བཟང་ཕུན་ཚོགས་ནི་སྤྱི་ལོ་༡༩༥༥ལོར་མཚོ་སྔོན་ཞིང་ཆེན་རྩེ་ཁོག་རྫོང་དུ་སྐྱེས་ཤིང་།༡༩༧༠ལོར་སྐབས་དེའི་འགྲོ་ཡང་འདུག་བདེ་ཡིན་པའི་སྤྱི་ཚོགས་ཀྱི་ཁོར་ཡུག་དེ་ནས་ལས་ཀར་ཞུགས།ཡིན་ནའང་བློ་བཟང་ཕུན་ཚོགས་ནི་ཆུང་དུས་ནས་བཟུང་རིག་གནས་སྒྱུ་རྩལ་ལ་དགའ་ཞེན་ཆེ་བ་ཞིག་ཡིན་པས་ཁོར་ཡུག་འདི་ཙམ་ལ་ཡིད་གཏན་ནས་མི་ཚིམ་པར།༡༩༧༥ལོར་ཀྲུང་དབང་མི་རིགས་སློབ་གྲྭ་ཆེན་མོའི་སྒྱུ་རྩལ་ཚན་ཁག་ཏུ་ཕྱིན་ཏེ་ལྟོགས་པའི་ཟས་དང་སྐོམ་པས་ཆུ་འདོད་པ་ལྟར་ཞབས་བྲོ་ལ་སྦྱངས་བརྩོན་བྱས།དེ་ནས་འགོ་བརྩམས་ཏེ་རྩྭ་ཐང་གི་འབྲོག་ཕྲུག་ཕལ་པ་འདི་ཏང་དང་མི་དམངས་ཀྱིས་གསོ་སྐྱོང་བརྒྱུད་དེ།རིམ་བཞིན་གར་སྟེགས་སྟེང་གི་རྒོད་པོ་མཐུར་མེད་ཅིག་ཏུ་གྱུར།ཀྲུང་གོའི་ཞབས་བྲོ་མཁས་ཅན་མཐུན་ཚོགས་ཀྱི་ཚོགས་མི་དང་།མཆོ་སྔོན་ཞིང་ཆེན་ཞབས་བྲོ་མཐུན་ཚོགས་ཀྱི་ཚོགས་མི།མཚོ་སྔོན་ཞིང་ཆེན་བོད་ཀྱི་ཟློས་གར་ཚོགས་པའི་ཚོགས་མི།རྨ་ལྷོ་ཁུལ་མི་རིགས་གླུ་གར་ཚོགས་པའི་གསར་རྩོམ་ཁང་གི་ཀྲུའུ་རེན།རྒྱལ་ཁབ་ཀྱི་རིམ་པ་གཉིས་པའི་ཞབས་བྲོ་བ་བཅས་ཡིན་པའི་བློ་བཟང་ཕུན་ཚོགས་ལ་མཚོན་ན་ཁོང་གི་གྲུབ་འབྲས་འདི་དག་ནི་ལྷན་སྐྱེས་ཀྱི་བག་ཆགས་ཤིག་གློ་བུར་དུ་སད་པ་མིན་པར་གར་གྱི་སྟངས་སྟབས་རེ་རེ་དང་ལུས་ཀྱི་ཉམས་འགྱུར་རེ་རེ་ལ་རྫུལ་ཆུ་གྲངས་མེད་ཀྱི་ལོ་རྒྱུས་བྲིས་ཡོད། 　 དང་ཐོག་ཁོས་ཞབས་བྲོ་རྦུངས་དུས་རྐང་ལག་གི་ལྷུ་ཚིགས་རེ་རེ་ཕལ་ཆེར་ཐོར་བ་ལྟ་རྗའི་ཟུག་གཟེམ་རྒྱབ་ནའང་།ཁོས་ཨམ་གཙིགས་བསྡམས་ཏེ་སྲ་མཁྲེགས་ཀྱི་ལུས་པོ་འདི་ཀོ་བ་ལྟར་མཉེད་དགོས་སྙམ།ཁོས་དེ་ལྟར་མིག་རྒྱང་རིང་པོས་བརྩོན་པ་ཆུ་བོའི་རྒྱུན་ལྟར་བསྟེན་པས་དུས་ཀྱི་འགྲོས་དང་བསྟུན་ཏེ།ཁོ་ལ་ལུས་ཀྱི་རྩལ་དྲུག་རིམ་པར་རྫོགས་ཤིང་སྤྱི་ཚོགས་སྟེང་སྙན་གྲགས་ཀྱང་ཇེ་ཆེར་སོང་།ལྷག་པར་དུ་ཁོས་སྔ་རྗེས་སུ་《ཡར་ལངས་ཞིང་བྲན་སློབ་ཆེན་འགྲིམ་》དང་《དམག་རྟའི་འཚེར་སྐད་ལྷང་ལྷང་།》《གཞུ།》《དུས་སྟོན་རོལ་བ་སོགས་ཞབས་བྲོ་སྣ་ཁ༡༠༠ལྷག་འཁྲབ་སྟོན་བྱས་པར་རྒྱ་ཆེའི་མང་ཚོགས་ཀྱི་དགའ་བསུ་ཧ་ཅང་ཆེན་པོ་ཐོབ་པ་མ་ཟད།ཧ་ཅང་ལེགས་འགྲུབ་བྱུང་བའི་ངང་《ཁ་བ་བུ་ཡུག་ལ་འཐབ་པ་》ཞེས་པའི་བྲོ་གར་ནང་གི་མི་སྣ་གཙོ་བོ་དཔལ་ལྡན་དང་།པཱ་ལིའི་ཞབས་བྲོ་《མདོག་དམར་སྐྱེས་མའི་དམག་》ནང་གི་མི་སྣ་ཞོ་ལུང་།བོད་ཀྱི་ཟློས་གར་ཆེན་མོ་《རྒྱལ་སྲས་ནོར་བཟང་》ཁྲོད་ཀྱི་ཀླུའི་དུང་སྐྱོང་།《ཡིད་འཕྲོག་ལྷ་མོའི་》ནང་གི་ཨ་མཆོད་ཧ་རི།《གཟུགས་ཀྱི་ཉི་མའི་》ཁྲོད་ཀྱི་རྒྱལ་སྲས་ཟླ་བ་བཟང་པོ།《བཙན་པོའི་ཕོ་ཉའི་》ཁྲོད་ཀྱི་བློན་སྟོང་བཙན་བཅས་དང་།དེང་རབས་བོད་ཀྱི་ཟློས་གར་《གསེར་མདོག་གི་སྐྱ་རེངས་ཁྲོད་ཀྱི་རྒྱ་གོ་སོགས་མི་སྣ་གཙོ་བོ་ཉི་ཤུ་ལྷག་འཁྲབ་སྟོན་བས་པར།མི་སྣ་དེ་དག་དངོས་སུ་བྱོན་པ་ལྟ་བུའི་རང་རང་གི་དགའ་སྐྱོ་ཆགས་སྡང་དང་ཉམས་འགྱུར་དང་སྒྱུ་རྩལ་རྨད་དུ་བྱུང་བས་ལྟ་མཁན་རྣམས་ཀྱི་ཡིད་སེམས་དབང་མེད་དུ་བཀུག་པ་མ་ཟད།ཆེད་ལས་མཁས་པ་དག་གིས་ཀྱང་“འཁྲབ་སྟོན་སྒྱུ་རྩལ་ཁྱད་པར་ཅན་འདུག་”ཅེས་བསྟོད་བསྔགས་བྱས།ཁོང་ད་དུང་ཞང་ཀང་སོགས་མེས་རྒྱལ་གྱིས་གནས་སོ་སོར་ཐེངས་མང་པོར་སོང་སྟེ་《རང་རང་གི་མདུན་ལམ་སྟེང་དུ་》དང་《ཕ་སེམས་བུ་ཐོགབུ་སེམས་རྡོ་ཐོག་》《རྒྱང་རིང་གི་མགྲོན་པོ་སོགས་གར་ཆུང་བཅུ་ལྷག་འཁྲབ་སྟོན་བས་པར་རྒྱ་ཚེའི་ལྟད་མོ་བ་རྣམས་ཀྱི་ཐལ་མོའི་རྡེབ་སྒྲ་རྒྱུན་ཆད་མེད་པར་བསྒྲགས་པ་དེ་ནི་ཁོ་རང་ཡང་ནས་ཡང་དུ་ཕྱིར་གར་སྟེགས་སྟེང་དུ་འབོད་པ་དང་འདྲ།བཟང་པོ་ཞིག་ལ་མང་པོ་འཛོམས་ཞེས་པ་ལྟར།སྐུ་ཞབས་བློ་བཟང་ཕུན་ཚོགས་ནི་གློག་བཪྙན་འཁྲབ་སྟོན་པ་ཕུལ་བྱུང་ཞིག་ཀྱང་ཡིན།ཁོང་གིས་གློག་བཪྙན་《རྒྱ་བཟའ་ཀོང་ཇོཞེས་པའི་ནང་གི་དབང་ཆེན་རྡོ་རྗེ་དང་བཪྙན་འཕྲིན་《སྡུག་སྒོམ་གྱི་གད་མོ་》ཞེས་པའི་ནང་གི་མི་སྣ་གཙོ་བོ་ཀུན་དགའ་སོགས་འཁྲབ་སྟོན་བྱས་པར་མི་སྣ་དེ་དག་གི་ཐུན་མོང་མ་ཡིན་པའི་གཤིས་སྤྱོད་དང་སེམས་ཁམས་ཀྱི་ཁྱད་ཆོས་འབུར་དུ་ཐོན་པས་འཁྲབ་ཁྲིད་པ་དག་ཡིད་ཚིམ་པར་གྱུར།རྨང་གཞི་དེ་དག་གི་སྟེང་ནས་ཁོང་གིས་ད་གཟོད་རང་ཉིད་ཀྱི་གསར་རྩོམ་ལ་མཐོང་ཆེན་བྱས་ཤིང་།སྒྱུ་རྩལ་གྱིས་མི་དམངས་མང་ཚོགས་ལ་ཞབས་འདེགས་ཞུ་དགོས་ཞེས་པ་ལྟར།ཁོང་གིས་རྒྱ་ཆེའི་མང་ཚོགས་ལ་རྐང་བཙུགས་ཏེ་རང་ཉིད་ཀྱི་ཁྱད་ཆོས་མངོན་པར་གསལ་བའི་《ལོ་ལེགས་ཀྱི་བསྟོད་གླུ》དང་《ལྗང་མདོག་གི་རྩྭ་ཐང་།》《གངས་རིའི་བརྩེ་གླུ་སོགས་ཞབས་བྲོ་བཅུ་ལྷག་གསར་རྩོམ་བྱས་པ་དེ་དག་ལའང་རྩོམ་པ་པོ་རང་ཉིད་རང་གི་ཕ་ཡུལ་ལ་དགའ་བའི་བརྩེ་དུང་དང་སྒྱུ་རྩལ་འཚོལ་སྙེགས་ཀྱི་རེ་འདུན་མེ་ལྟར་ཚ་བ་མཚོན་འདུགགཞན་ཡང་ཁོང་གིས་ད་དུང་ཟློས་གར་《ཁ་བ་བུ་ཡུག་ལ་འཐབ་པ་》དང་《གཟུགས་ཀྱི་ཉི་མ།》《བཙན་པོའི་ཕོ་ཉ་》སོགས་ཀྱི་བར་བཅུག་གར་བསྒྱུར་བ་གཙོ་བོ་བྱས།ཁོངགིས་གསར་རྩོམ་བྱས་པའི་ཞབས་བྲོ《ལོ་ལེགས་ཀྱི་བསྟོད་གླུ་》ལ་མཚོ་སྔོན་ཞིང་ཆེན་གྱི་གསར་རྩོམ་བ་དགའ་གཉིས་པ་ཐོབ།ཁོང་གིས་འཁྲབ་སྟོན་པ་གཙོ་བོ་བྱས་པའི་《རྒྱལ་སྲས་ནོར་བཟང་》ལ་རྒྱལ་ཁབ་བཙུགས་ནས་ལོ་ངོ་༣༥འཁོར་བའི་ཕུལ་བྱུང་འཁྲབ་གཞུང་གི་བ་དགའ་དང་《ཡིད་འཕྲོག་ལྷ་མོ་》ལ་༡༩༨༢ལོ་ནས་༡༩༨༣ལོའི་རྒྱལ་ཡོངས་ཀྱི་ཕུལ་བྱུང་འཁྲབ་གཞུང་གི་བ་དགའ་ཐོབ།བོད་ཀྱི་ཟློས་གར་ཆེན་མོ་《གཟུགས་ཀྱི་ཉི་མ་》ལ་རྒྱལ་ཡོངས་ཀྱི་གྲངས་ཉུང་མི་རིགས་ཀྱི་འཚོ་བ་གསར་རྩོམ་བས་པའི་དངུལ་གྱི་རྟགས་མ་དང་།《བཙན་པོའི་ཕོ་ཉ་》ལ་༡༩༩༢ལོའི་“ལྔ་བཟང་བཟོ་སྐྲུན་”གྱི་བྱ་དགའ་ཐོབ་པ་མ་ཟད།༡༩༩༦ལོར་རྒྱལ་ཡོངས་ཀྱི་སྐབས་དྲུག་པའི་རིག་གནས་འཁྲབ་གཞུང་གསར་པའི་བྱ་དགའ་ཐོབ།དེང་རབས་ཀྱི་ཟློས་གར་ཆེན་མོ་《གསེར་མདོག་གི་སྐྱ་རེངས་》ལ་མཚོ་སྔོན་ཞིང་ཆེན་གྱི“ལྔ་བཟང་བཟོ་སྐྲུན་”གྱི་བྱ་དགའ་དང་རྒྱལ་ཡོངས་ཀྱི་རྨ་བྱ་བུམ་པའི་རྟགས་མ་ཐོབ་པ་མ་ཟད།༢༠༠༠ལོར་རྒྱལ་ཡོངས་ཀྱི་རིག་གནས་འཁྲབ་གཞུང་གསར་པའི་བྱ་དགའ་ཐོབ་པ་རེད།   གྲུབ་འབྲས་འདི་དག་ནི་ཟློས་གར་ཚོགས་པ་ཞིག་གི་ཐུན་མོང་གི་གྲུབ་འབྲས་ཡིན་པ་གཞིར་བྱས་ཤིང་།བློ་བཟང་ཕུན་ཚོགས་ཀྱི་ཁྱད་འཕགས་ཀྱི་བློ་གྲོས་དང་ཁྱད་འཕགས་ཀྱི་ཉམས་འགྱུར།ཁྱད་འཕགས་ཀྱི་སྒྱུ་རྩལ་མཚོན་སྟངས་བཅས་ཀྱིས་ཐུན་མོང་མ་ཡིན་པའི་སྣང་བཪྙན་ཞིག་བཞེངས་ཡོད།༡༩༧༨ལོར་ཞིང་ཆེན་ཡོངས་ཀྱི་རིག་རྩལ་འཁྲབ་སྟོན་ཁྲོད་བློ་བཟང་ཕུན་ཚོགས་ལ་མི་སྒེར་གྱི་འཁྲབ་སྟོན་བ་དགའ་དང་པོ་ཐོབ་པ་དང་།༡༩༨༠ལོར་ཞིང་ཆེན་ཡོངས་ཀྱི་རིག་རྩལ་ཚོགས་པའི་གཞི་རྩའི་རྩལ་ནུས་འགྲན་བསྡུར་ཁྲོད་ཁོང་ལ་བྱ་དགའ་གཉིས་པ་ཐོབ།༡༩༩༡ལོ་དང་༡༩༩༦ལོ་སོ་སོར་ཞིང་ཆེན་ཡོངས་ཀྱི་རིག་རྩལ་འཁྲབ་སྟོན་པའི་བྱ་དགའ་ཨང་གཉིས་པ་དང་ཞིང་ཆེན་ཡོངས་ཀྱི་བོད་སྐད་ཀྱི་གར་ཆུང་དང་ཁ་ཤགས་འགྲན་བསྡུར་ཁྲོད་བྱ་དགའ་ཨང་གཉིས་པ་ཐོབ། ༡༩༩༩ལོར་ཞིང་ཆེན་ཡོངས་ཀྱི་རྒྱལ་ཁབ་བཙུགས་ནས་ལོ་ངོ་༥༠འཁོར་བའི་རིག་རྩལ་འཁྲབ་སྟོན་ཁྲོད་ཁོང་ལ་མི་སྒེར་གྱི་བྱ་དགའ་དང་པོ་ཐོབ།  　སྐུ་ཞབས་བློ་བཟང་ཕུན་ཚོགས་ལ་མཚོན་ན།གྲུབ་འབྲས་འདི་དག་ནི་གློ་བུར་དུ་གནམ་ནས་ལྷུང་བ་དང་ས་ནས་སྐྱེས་པ་ཞིག་མིན་པར།དུས་ཡུན་རིང་པོའི་འབད་བརྩོན་དང་སྦྱོང་བརྡར་བརྒྱུད་ནས་ཐོབ་པའི་དཀའ་སྤྱད་ཀྱི་རྔུལ་ཆུ་ཁོ་ན་ལགས།ཁོང་གི་ལོ་གུས་མདོར་བསྡུས་《ཀྲུང་གོའི་དེང་རབས་རྫ་རྩལ་པའི་མཛོད་》དང་《ཀྲུང་གོའི་ཆེད་མཁས་པའི་ཚིག་མཛོད་》སོགས་སུ་བཀོད་པའང་ཁོང་གི་བླ་ན་མེད་པའི་མཛད་རྗེས་དེ་ཇི་སྲེད་བསྐལ་བ་དེ་སྲིད་དུ་གནས་སྲིད་པའི་ཁས་ལེན་དང་བདེན་དཔང་སྟོབས་ལྡན་ཞིག་ཡིན།