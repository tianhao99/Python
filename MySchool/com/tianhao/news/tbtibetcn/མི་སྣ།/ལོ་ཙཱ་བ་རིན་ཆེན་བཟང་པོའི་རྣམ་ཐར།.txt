ལོ་ཙཱ་བ་རིན་ཆེན་བཟང་པོའི་རྣམ་ཐར།
ན་མཿ ཤྲི་གུ་རུ་ར ཏྣ བྷདྲ་ཡེ། དཔལ་ལྡན་ཡོན་ཏན་སྦྲང་རྩིའི་དོག་པ་ཡིས། །འཁྱུད་པའི་ཞབས་སེན་རེག་པའི་དགེ་མཚན་ཅན། །ལྷ་དབང་གཙུག་གི་མཚོ་སྐྱེས་ཕྲེང་བ་ཡིས། །འགྲོ་འདིའི་སྤྱོ་བོ་རྟག་ཏུ་མཛེས་གྱུར་ཅིག །ཚོགས་གཉིས་རིན་ཆེན་མ་ལུས་གཅིག་བསྡུས་པ། །སྐལ་བཟང་བསོད་ནམས་ཕུང་བོ་ཡ་མཚན་ཞེས། །མཁས་མང་དེད་དཔོན་ཚོགས་འདིས་བསྟོད་པའི་གླུ། །སྦྱར་བས་ཐུབ་བསྟན་མཚོ་ཆེན་གང་བར་གྱུར། །ཀེ་ལ་ཤས་མཚོན་བྱང་དུ་དགེ་སློང་མཆོག །བྱ་ཡི་གདོང་ཅན་ཐུབ་བསྟན་དམིགས་བུ་ཞིག །འབྱུང་པོ་ཀུན་དགའ་རངས་པ་སྐྱེད་ཅིག་ཅེས། །སྟོན་པས་བསྟོད་ཚིག་ཕྲེང་བ་རྣམ་པར་སྤེལ། །མཆོད་པ་གསལ་བྱེད་ཐལ་མོ་སྦྱར་མཛེས་སུ། །ཚངས་པའི་ཅོད་པཎ་ས་ལ་ལྷུང་བ་ན། །ས་སྐྱོང་ཚོགས་འདིའི་གཙུག་རྒྱན་གསེར་ལྡན་མའི། །ལྟོ་བའི་རྒྱན་དུ་ཅི་སྟེར་མི་བགྱི་ལགས། །ཉིད་ཀྱི་ཡབ་རྗེ་འབྱོར་བ་དུལ་བས་བརྒྱན། །ཡོན་ཏན་སྐྱིལ་ཀྲུང་འགྲོ་འདིའི་སྤྱི་བོར་འཛེགས། །གྲོང་ཁྱེར་པ་རྣམས་གསེར་གྱི་ཁང་བའི་ཕྲེང་། །མུ་ཏིག་ཚོགས་འབར་བརྒྱ་བྱིན་སར་གཤེགས་འདྲ། །མཐོ་རིས་དཔལ་མོ་ཡུམ་གྱི་ཡོན་ཏན་ཆེས། །སྐྲག་ལྡན་སྒྱུ་འཕྲུལ་ཞག་བདུན་ཉིད་དུ་ལྷུང་། །ཁྱོད་སྐུའི་འབབ་ལྡན་ཡུམ་གྱི་དགའ་ཚལ་དུ། །གཤེགས་པ་ལ་འགྲན་ཆུ་གཏེར་སྒྲོལ་བྱེད་བཤེས། །ལེགས་བྲིས་འདི་དག་བསོད་ནམས་ནོར་འཛིན་གྱི། །གདོང་ལ་སྐྲག་པས་ཀུན་བཟང་ཤར་གྱི་རིའི། །ཕྲག་པ་ལ་འཛེགས་དེ་ཚེ་ཡན་ལག་མཆོག །གསེར་གྱི་འདབ་བཟང་རྐང་སྟེགས་རྣམ་པར་བསྟེན། །ཡོན་ཏན་མཐའ་དག་ཀུན་འགྲོ་ནགས་ན་བདེ། །འབྲུག་སྒྲའི་གར་གྱི་ངང་ཚུལ་ལ་ཆགས་པ། །སྤྱོད་བཟང་ཡུམ་གྱི་འོ་མའི་ཆུ་གཏེར་ཆེ། །གྱེན་དུ་འཕྱུར་ལྡན་འདིར་ནི་རྣམ་པར་རོལ། །མཁའ་འགྲོའི་དྲིལ་ཆེན་གླུ་དབྱངས་གྲེ་འགྱུར་བརྒྱའི། །སེར་བུས་འདར་ལྡན་རབ་སད་བུ་མོའི་མཚོ། །ཁྱབ་འཇུག་རྐང་པར་བཅོས་པའི་ལུས་ཀྱིས་ནི། །མགྲིན་སྔོན་རལ་བའི་མཐོ་རིས་སྐས་ལ་འཛེག །ཕྱག་མཐིལ་རྩིབས་སྟོང་འཁོར་ལོའི་མཚན་མ་དང་། །ས་ལ་དབྱངས་ཡིག་ཕྲེང་བ་ལྷན་ཅིག་ཏུ། །བཀོད་ལེགས་ཁྱོད་ནི་སྲིད་པའི་འཁྲུལ་བ་ལ། །བཞད་པའི་ཚེམས་ཕྲེང་འོད་ཀྱིས་ས་འདི་འགེངས། །ལེགས་གསུང་གཙུག་ལག་སྣང་བྱེད་བཟང་པོ་ཡི། །དཀྱིལ་འཁོར་ལ་འཕོས་ངུར་སྨྲིག་ཚོན་བཟང་ནི། །ངེས་པར་འབྱུང་བློ་འདབ་བརྒྱ་དང་འགྲོགས་པ། །དགེ་བ་ཀུན་བྱེད་སྤྲུལ་པའི་འཁོར་ལོ་ཉིད། །ཆོས་རྒྱལ་ཨིནྡྲ་བྷུ་ཏིའི་གྲོང་ཁྱེར་པའི། །གླེགས་བམ་བརྒྱ་བྱིན་གྲོང་གི་ཡི་གེ་ཅན། །ཕོ་ཉའི་གདམས་པ་འཛིན་དེ་ལས་དཀར་བརྒྱའི། །ལྕགས་ཀྱུས་དྲངས་ཏེ་ཕྱག་གི་ལྡུམ་རྭར་འོངས། །འཕགས་ཡུལ་ཡི་གེ་ལས་འོངས་དོན་བཟང་པོ། །མུན་པར་བྱེད་གང་མངལ་གྱི་དྲི་མ་ཡི། །བློ་མིག་རབ་རིབ་བསལ་བའི་ཐབས་གང་ཞེས། །ས་ཧ་ཀ་རའི་འཁྲི་ཤིང་གྲིབ་མ་ལ། །མཉམ་པར་འཇོག་པའི་བསམ་གཏན་ལ་ཞུགས་ཚེ། །རྨི་ལམ་སྐྲུན་པར་བྱེད་དེ་ཉེ་བར་འོངས། །དེ་ཚེ་དེ་ཡི་ཡིད་ཀྱི་མཁའ། །བྱི་རུའི་ཆུ་འཛིན་ཉི་གཞོན་བརྒྱའི། །མདངས་ཀྱི་རྣམ་པར་བཀྲ་བ་བཞིན། །མཁའ་འགྲོའི་གཟུགས་ཀྱིས་རྣམ་པར་ཁྱབ། །དགའ་མ་གསེར་གྱི་གདོང་མཛེས་མ། །མུ་ཏིག་དོ་ཤལ་འོག་པག་གི །མཁའ་ལ་སྤྲིན་དཀར་འགོད་བཞིན་དུ། །བུང་བའི་གླུ་དབྱངས་འདི་བྱས་སོ། །སྲིན་བུའི་ཁ་ཆུས་རང་ལུས་བཅིངས་པ་ལྟར། །ཡུལ་ལ་ཞེན་པས་བདུད་ཀྱི་རྒྱ་རུ་ཆུད། །བདེ་འགྲོ་ཐར་བ་འདོན་པའི་མི་སུ་དག །བྱང་ཕྱོགས་ཁ་ཆེའི་ཡུལ་དུ་ཕྱིན་ནས་ཀྱང་། །རྒྱ་གར་ཤར་ནུབ་ཆུ་བཞིན་མྱུལ་ནས་ནི། །དམ་ཆོས་རྒྱ་མཚོ་བོད་དུ་བསྒྱུར་ན་བདེ། ། འདབ་གཤོག་མ་རྫོགས་མཁའ་ལྡིང་སྲས་དེ་ལ། །མཁའ་ཡི་ཕ་རོལ་རྟོགས་ཞེས་ཡུམ་གྱི་བཀའ། །འདའ་བར་དཀའ་བ་དེ་ཐོས་རྣམ་པར་འདར། །ངོ་འཛུམ་ནག་པོ་བདུད་ལ་བསྡིག་པ་བཞིན། །ཉིན་བྱེད་གདོང་བ་ཆུ་འཛིན་ཡོལ་བའི་གོས། །འཛིན་པ་ཅི་ཞེས་བསྐྱེད་མཛད་ཏི་ཏིའི་དྲིས། །མཁའ་འགྲོ་འབྲུག་གི་བུ་མོས་ཟབ་མོའི་སྒྲ། །སྙིང་ལ་སྐྲག་པ་སྟེར་བ་བསྒྲགས་ཏེ་སྨྲས། །སྣག་གི་གཉེན་བཅས་རི་ཡིག་ཚོགས་རྣམས་ཀྱིས། །རྣམ་དཔྱོད་དབུ་བ་དཀར་པོའི་དོ་ཤལ་ཅན། །རིན་ཆེན་ཚོགས་འཛིན་ཛ་ཧུའི་བུ་མོ་དེ། །འཕགས་ཡུལ་ནུབ་ཕྱོགས་ཁ་ཆེའི་རྒྱ་མཚོར་བཏང་། །སྙིང་རྗེའི་ལང་ཚོ་རྒྱས་པའི་ཟླ་བ་དེ། །བཀྲ་ཤིས་རྒྱུ་སྐར་འོད་ཟེར་རྩེ་མོའི་ཚོགས། །འཁྲིད་དེ་དམ་ཆོས་མཁའ་ཡི་ལམ་ཞུགས་ཀྱིས། །ཉ་ཡི་ཏོག་སྡེ་མུན་ཆེན་བག་ཡོད་བྱོས། །རྔ་ཡབ་གཡོ་ལྡན་ཤིང་རྟའི་འཁྲུལ་འཁོར་གྱིས། །ཆུ་མཐོངས་འགོག་པ་ལྷུར་ལེན་རི་དྭགས་འཛིན། །འདི་ཡི་མགོན་བཅས་དཔལ་ལྡན་སྙན་ངག་མཁན། །ཀུ་མུད་ཚལ་འདི་ཀུན་དགའི་གེ་སར་རྒོད། །ཟླ་བ་རང་གི་རྗེས་འབྲང་སྐར་ཚོགས་དང་། །འགྲོགས་པ་རྫོགས་པའི་དུས་ཀྱི་འཕགས་པའི་ཡུལ། །ཉེ་བ་མ་ཧཱ་པི་གྷའི་གྲོང་ཁྱེར་དུ། །སྙིང་སྟོབས་བཞོན་པ་ཁོ་ནས་དྲངས་པར་གྱུར། །དེར་ནི་ཉལ་འགྲོའི་རྒྱུན་ཆེན་པོ། །ཨིནྡྲ་ནཱི་ལའི་གསོ་བཟང་ཅན། །གསེར་ལྡན་མ་ཡི་ལྟོ་བ་ནི། །རིལ་གྱིས་འཁྱུད་པར་བྱེད་པ་སྟེ། །དེ་ལ་རྐང་པས་འཐུང་བ་ཡི། །སྐེ་རགས་སྙིང་ལ་འཇིགས་སྟེར་བ། །ཡོད་དེ་དེ་སྲུང་གནོད་སྦྱིན་མོ། །སྡིག་ཅན་སོག་ལེའི་སེམས་འཆང་བ། །དེ་ཡིས་དམད་པའི་དུག་མདའ་ཡིས། །མདུན་ན་འདོན་དེ་རྣམ་པར་ལྷུང་། །སྙིང་སྟོབས་ཆུ་ཡི་རྡུལ་ཚོགས་ཀྱིས། །གང་བའི་གསེར་གྱི་ཆུ་འཛིན་ཡང་། །མི་འདོད་བྱེ་བའི་འཐོར་རླུང་གིས། །སྐད་ཅིག་རྣམ་པར་འཁྲུགས་པ་ཐོབ། །ཉི་མ་དང་ནི་དགའ་བའི་མིག །ལྷན་ཅིག་ཟུམ་ཚེ་ལྟས་འདི་མཐོང་། །དཔལ་མོ་གསེར་གྱི་གོ་ཆ་ཅན། །ཕྱོགས་ཀུན་བསྲུང་བའི་ཡི་གེའི་ཕྲེང་། །གསེར་གྱི་ཁུ་བས་འབྲི་བྱེད་པ། །དེ་ཡིས་མགོན་དེ་དབུགས་ཕྱུང་ངོ་། །ཀ་ཡེ་སྤྱོད་བཟང་འོ་མའི་མཚོ། །སྲིད་རྩེའི་བར་དུ་ལུད་ཁྱོད་ཀྱི། །མངག་གཞུག་གདུང་བྱེད་ཚང་ཚིང་ནི། །ཁོ་མོས་ད་ལྟ་ཐལ་བར་བྱ། །ས་འདིར་དགྲ་བོ་ནོར་ཕྱིར་སྲོག་འདོར་བ། །མཐར་བྱེད་རྟ་བབ་ཀ་བའི་དཔུང་པ་ཅན། །བརྒྱ་ཕྲག་གནོད་པ་འབྱུང་ངོ་ཕྱག་གི་ནི། །ལྕགས་ཀྱུས་གྲོགས་འདི་ཁྲིད་དེ་མྱུང་དུ་སོང་། །ཅེས་སྨྲས་པ་དང་ལྷན་ཅིག་གཉིད་ཀྱིས་ནི། །ཟུམ་པའི་འདྲེན་བྱེད་འདབ་བརྒྱས་ཉི་འོད་ཐོབ། །རྨི་ལམ་ལྟས་ཏེ་རྗེས་ཞུགས་འཛིན་པ་ཡི། །ལྟོ་ལ་གོམ་པ་བཞི་བཅུ་བཀོད་པ་ནི། །ལུང་བསྟན་ས་དེར་སླེབས་པའི་དཔུང་གི་ཚོགས། །མིག་གི་འོད་ཟེར་ཅིག་ཅར་མུན་པས་ཁྱབ། །གང་ཡང་གྲང་དང་ཚ་བ་དང་། །བཀྲེས་དང་སྐོམ་པ་མི་སེམས་ཤིང་། །རྒྱལ་བའི་ཆོས་ཚུལ་མ་ལུས་ཀུན། །ཚོལ་ལ་ཞུགས་པའི་སེམས་དཔའ་འདིས། །ཤེར་ཕྱིན་ཁོ་ན་འཚོལ་བྱེད་པའི། །རྟག་ཏུ་ངུ་ཡི་གྲགས་པ་ཕྲོགས། །རིད་ཀྱང་དགའ་སྤྲོའི་གཟི་བྱིན་ཅན། །ཟླ་ཚེས་འདྲ་དེ་རྗེས་འབྲང་བཅས། །གཤེགས་ཚེ་རྐང་འཐུང་དྲ་བའི་གསེབ། །བྱེད་པོས་མངོན་པར་སྤྲུལ་པ་ཡི། །ནུ་མ་མངོན་དགའ་སྨིན་ལེགས་ཟུང་། །ཡིད་སྲུབས་གསལ་བ་བཞིན་དུ་སྣང་། །དེ་དག་སྙིང་ནི་དད་པ་དང་། །ཕྲག་པ་ཟས་ཀྱི་ཁུར་གྱིས་ནོན། །དང་པའི་མིག་ཆུས་སྡིག་པ་ཡི། །དྲི་མ་འཁྲུད་ཅིང་ཟས་ཀྱི་ཚོགས། །རོ་བརྒྱ་ལྡན་པས་ཉེར་མཆོད་དེ། །སྡེ་ཆེན་གྲོང་གཤེགས་དོན་གྲུབ་བཞིན། །སྲོག་འདོར་ན་ཡང་དམ་པ་ལ། །ཕན་བཏགས་དྲིན་ལན་མི་འདོར་ཏེ། །དེ་དག་མགོ་སྐྱེས་ལྕང་ལོའི་ཤས། །དགེ་ལེགས་སླད་དུ་མངོན་པར་བཞེས། །སྦྲང་རྩིས་མྱོས་པའི་བུང་བ་དེས། །མཁའ་ལྡིང་ཕམ་བྱེད་འདམ་མའི་གར། །ཉིན་ཕྱེད་བསྐྱོད་པས་ཁ་ཆེའི་ཡུལ། །གཉིས་སྐྱེས་གྲོང་ཁྱེར་བདུན་པར་ཕྱིན། །དེར་ནི་དེ་དག་གྲོང་པའི་སྐད། །ཟུར་ཆགས་ལ་སོགས་ཐོས་ཙམ་གྱིས། །ཁོང་དུ་ཆུད་དེ་ཀུ་མུད་ད། །ཟླ་བ་མཐོང་བ་ཉིད་ཀྱིས་རྒོད། །དེ་ལས་རྒྱང་གྲགས་སོང་བའི་ནགས། །འཇིགས་རུང་ཅེ་སྤྱང་ཕེ་སྒྲ་སྒྲོགས། །བུང་བ་གཡོ་བའི་མུན་གཏིབས་པས། །སོ་ལྡན་འགྲམ་པ་གནག་གྱུར་པ། །དེར་ནི་སྟག་གི་ཆུང་མས་མ་ཡི་དངོས། །གསར་དུ་ཐོབ་སྟེ་བཀྲེས་པས་རྣམ་པར་འཁྲུགས། །དེ་མཐོང་ཆུ་བུར་ལྟ་བུའི་ལུས་འདི་ནི། །འཇིག་པ་རིང་བ་མིན་སྙམ་སྐད་ཅིག་བསམས། །སྐབས་དེར་མིག་སྨན་མདོག་ཅན་གཅེར་བུ་ཞིག །མཁའ་ལ་གར་བྱེད་ཉི་མ་འབུམ་དག་སྤྲོ། །ཟླ་བ་ཚེས་པ་ལྟར་དཀར་མི་རྐང་གི །གླིང་བུའི་སྒྲ་ཆེན་མཁའ་ཡི་ཕ་མཐར་སྒྲོགས། །དེར་ནི་གྲུབ་པ་མཆོག་བརྙེས་པ། །རཏྣ་སི་རླྷི་ཞེས་བྱ་སྟེ། །སྒྲ་དེ་གདོང་ལྔའི་གད་རྒྱངས་སུ། །འཁྲུལ་ལྡན་སྟག་མོ་ནགས་མཐར་བྲོས། །ཀ་ལ་བ་ཏིཞེས་བྱའི་གྲོང་། ། ཁུ་བྱུག་གིས་རྒྱས་སྐྱེད་ཚལ་དུ། ། བསོད་ནམས་པིར་གྱི་རི་མོ་ཡི། །ཞབས་མཐིལ་གཟུགས་བརྙན་འབྲི་ཞིང་གཤེགས། །དེ་ནས་ཀརྨིར་རྒྱལ་པོའི་ཁབ། །མིག་ལ་མྱོས་པ་སྟེར་བྱེད་པ། །གྲོང་ཁྱེར་ཕ་མཐའ་གནམ་སྔོན་གྱིས། །ཕ་མཐའ་རྣམ་པར་འཁྱུད་པ་མཐོང་། །སྐར་མའི་ཚོགས་རྣམས་ནམ་མཁའ་ལ། །རྟེན་མེད་གནས་པར་མ་ནུས་ཏེ། །ས་འདིར་ལྷན་ཅིག་འགོད་པ་ཞེས། །བདག་ཉིད་ཆེན་པོས་རྣམ་པར་བསམ། །གྲིབ་བརྟན་ཡོན་ཏན་མེ་ཏོག་ཚོགས། །འཐུ་ཞིང་ཆུ་ཀླུང་བུ་མོ་རྣམས། །ཕྱོགས་ཀྱི་བུ་མོའི་རྣ་ལུང་ལ། །རྣ་རྒྱན་འགོད་ཕྱིར་རིངས་པར་རྒྱུ། །ཐོག་མར་ནུ་ཞོ་འཐུང་བའི་ཚོགས། །འདུས་ཏ་མགོན་འདི་བསུ་བྱས་ནས། །ཀ་ཡེ་ལྟོས་ཤིག་གསེར་མདོག་ཅན། །སྨ་ར་མེད་དེ་ཡ་མཚན་ཞེས། །ཕེག་རྡོབ་ཕལ་མོའི་སྒྲ་འབྱིན་ཞིང་། །ག་ཞ་བྱེད་ཅིང་གོས་དག་འཐོར། །འཆི་མེད་མདུན་སས་གང་གི་ནི། །ནོར་སྲུང་སྡེར་མོ་མཆོད་འོས་པ། །བཞི་མདོ་ཆེན་པོར་སྟོན་པ་བཞིན། །འབྱུང་པོ་དགོངས་པས་བསོད་སྙོམས་མཛད། །དེར་ནི་གཉིས་སྐྱེས་མངོན་ཤེས་ལྔ། །འཛིན་འདྲས་ཕྱག་འཚལ་འདབ་བརྒྱ་ཡིས། ། གང་བའི་དངུལ་གྱི་སྤོས་ཕོར་ནི། །ཕུལ་ཏེ་མ་འོངས་ལུང་བསྟན་བྱས། །ཀ་ལི་ཀ་ཡི་གྲོང་དབུས་ན། །གཙུག་ལག་ཁང་ཆེན་བི་ཧ་ར། །འཇིག་རྟེན་ཀུན་ལ་རྣམ་གྲངས་པར། །བརྒྱ་ཕྲག་ལྔ་ཡི་ལྔ་རིག་གིས། །མདུན་བདར་གུ་ཎ་ཡི་ཏྲ་གང་། །སྒྲ་ཚད་རིག་པ་གང་ཞིག་གིས། །ཕྱོགས་སུ་ལྷུང་གྱུར་དེ་བསྟེན་ནས། །གང་བློ་ཆུ་ཤེལ་ཁོང་པར་ནི། །མ་ལུས་ཚོན་འཕོས་དབྱངས་ཅན་བཞིན། །དེ་དང་མཁན་པོ་ངྷ་རྨཱ་ཏ། །ཤྲི་ལ་དགེ་འདུན་བཅས་པ་ལས། །གསོལ་བཞིའི་ཆོ་ག་རྣམ་དག་གིས། །བསྙེན་རྫོགས་དགྲ་བཅོམ་མངོན་སུམ་ཉིད། །བིནྡྷ་ར་གྲོང་ཚོགས་མཆོད་ཀྱིས། །མཉེས་བྱས་རྣལ་འབྱོར་གྲུབ་མཆོག་ལས། །དེ་ནས་ཡིད་བཞིན་བསམ་འཕེལ་ཞེས། །བྱ་བའི་རྐང་མགྱོགས་དངོས་གྲུབ་བརྙེས། །གྲོང་ཁྱེར་ཏ་མ་ལ་ས་ནྟི། །ཤྲངྷ་ཀ་རས་མཛེས་དེར་གཤེགས། །དབང་རབ་མནོས་ཤིང་རྒྱུད་ཀུན་ཐོས། །མན་ངག་ཐོབ་ཅིང་གྲུབ་པ་བརྙེས། །གང་ཡང་རང་ཡུལ་གཤེགས་བརྩོན་ཆེ། །ལྷག་པའི་ལྷ་ཡིས་ལུང་བསྟན་པ། །འཇིག་རྟེན་རིན་ཆེན་མཐའ་དག་གིས། །རང་ཉིད་གཅིག་པུ་བརྒྱན་འདོད་འདི། །གདེངས་ཅན་དབང་པོ་ནཱ་རོ་པའི། །རིན་ཆེན་མཆོག་འདི་འདོར་བར་མཚར། །ཞེས་པ་ཚིག་མདའི་འཇམ་དཔལ་དབྱངས། །དབྱངས་ཅན་རྒྱུད་མངས་ལྟ་བུ་ཐོས། །གུར་ཀུམ་དོག་པོས་རྐང་བ་ཡི། །འདེགས་འཇོག་འགོག་པ་ལྷུར་ལེན་པ། །པུ་ལ་ཧ་རི་གྲུབ་པའི་གྲོང་། །ཡི་འགྲོགས་རྫུ་འཕྲུལ་མཆོག་གིས་གཤེགས། །བདེ་ཆེན་ལང་ཚོ་སྟོང་ཉིད་ཀྱི། །དགའ་མར་འཁྱུད་མཁས་ཀུན་ཏུ་བཟང་། །ཚེམས་ཕྲེང་གེ་སར་ཁྱོད་ཀྱི་གདོང་། །ཟླ་བ་སར་བ་ཤར་པས་རྒོད། །ཉི་ཟླའི་རླུང་བཞོན་ཕྲོགས་ནས་ནི། །གང་གིས་ཞོན་ནས་དབུ་མའི་ལམ། །ཞུགས་ཏེ་ཟུང་འཇུག་གཞལ་ཡས་ཁང་། །སྐད་ཅིག་གིས་བགྲོས་འདུས་པའི་ལམ། །ས་གསུམ་རིན་ཆེན་གཅིག་པུ་དེས། །ཁྱོད་ཀྱི་རལ་བ་རྣམ་པར་མཛེས། ། ཡུལ་དབུས་འཛིན་མར་ཞབས་མཐིལ་གྱི། །རྩིབས་སྟོང་འཁོར་ལོའི་རི་མོ་བཀོད། །གང་དག་དགག་སྒྲུབ་ཁྲིར་འདུག་ན། །འཇམ་དཔལ་དཔའ་བོ་དངངས་བྱེད་པ། །མཁན་ཆེན་གུ་ཎ་མི་ཏྲ་སོགས། །པཎ་ཆེན་བཅུ་ཕྲག་བདུན་དང་ལྔའི། །རིག་ཚུལ་ནོར་བུའི་དོ་ཤལ་གྱིས། །ཁྱོད་ཉིད་མགྲིན་པ་རྣམ་པར་བཀྲ། །གང་ཡང་མདོ་སྔགས་གཞུང་བཟང་བརྒྱ། །བསྒྱུར་ཅིང་ཞུས་ཏེ་གཏན་ལ་ཕབ། །རྒྱལ་བ་ཀུན་གྱིས་མ་མཛད་པའི། །སྟོན་པའི་བྱ་བ་མཐའ་དག་མཛད། །བྱ་བ་བྱས་ཏེ་ཞག་དྲུག་གིས། །འཕགས་པའི་ཡུལ་ལས་རང་ཡུལ་བྱོན། །ཏི་སེའི་གཙུག་ཏོར་འཆང་བ་ཡི། །པུ་ཧྲངས་ཞེས་བྱ་གངས་ཀྱི་ཡུལ། །ས་བདག་ལྷ་སྡེ་དཔུང་པ་ཡིས། །རྒྱ་མཚོའི་གོས་ཅན་འཁྱུད་བྱེད་པ། །བང་མཛོད་གནོད་སྦྱིན་རྨུགས་འཛིན་དང་། །གཅིག་གྱུར་ལུས་ངན་ཕམ་བྱེད་བྱུང་། །དེ་ཡིས་གཙུག་ལག་ཁང་ཆེན་བྱས། །དགེ་འདུན་ཚོགས་མང་རྣམ་པར་མཆོད། །བོད་ཀྱི་དགེ་བཤེས་སེ་ཏར་གྱིས། །ཡིད་བསྒྱུར་འཇག་རྩེར་སྐྱིལ་ཀྲུང་འཆིང་། །ཁྱོད་ཀྱི་སྡིགས་མཛུབ་དུས་མཐའི་མེས། །སྐད་ཅིག་ཉིད་ལ་ཐལ་བར་མཛད། །གུ་གེ་ཞེས་བྱ་འཛམ་གླིང་གི །ས་ལ་གནས་ཀྱང་ཡོན་ཏན་གྱིས། །སྲིད་པའི་རྩེ་མོར་བགྲང་བྱ་བ། །རབ་གསལ་ཡིད་གཞུངས་མཁས་པས་བསྟེན། །དེར་ནི་རྒྱལ་ཕྲན་བྱེ་བའི་མགོར། །ཞབས་སེན་ནོར་བུའི་འོད་ཆགས་པ། །ལྷ་ཡི་བླ་མ་ཡེ་ཤེས་འོད། །ས་གསུམ་མིག་གི་བདུད་རྩི་གང་། །རལ་བ་ལྡན་པའི་སངས་རྒྱས་ཏེ། །རྩོད་པའི་དུས་ཀྱི་འཁོར་ལོ་སྒྱུར། །འོད་གསལ་ལྟར་འཁྲུངས་མི་ཡི་དབང་། །ཉིན་པར་ཟླ་ཟེར་སྤྲོ་བ་བྱུང་། །ད་ལྟའང་སྙན་གྲགས་མེ་ཏོག་དཀར། །ཕྱོགས་ཀྱི་བུ་མོའི་རྣ་བར་འཆང་། །དེ་ཡིས་གསེར་གྱི་གཙུག་ལག་ཁང་། །དཔེ་མེད་ལྷུན་གྱིས་གྲུབ་པ་བཞེངས། །ནོར་བུའི་ཞལ་ཞལ་རྒྱལ་བའི་སྐུ། །གྲངས་མེད་འོད་རིས་འཆར་བ་ཅན། །ནོར་བུའི་འོད་ཀྱིས་སྐུ་གཅིག་ཀྱང་། །སྐུ་གཟུགས་བྱེ་བ་ཕྲག་བརྒྱར་སྣང་། །ངོ་མཚར་ཕུང་པོའི་འཇིག་རྟེན་འདི། །འབྲི་བྱེད་རི་མོ་མཁན་དེ་མཚར། །དཔག་ཚད་ལྔ་བཅུ་བར་བར་རྣམ་གནས་པའི། །ཡུལ་ཁོར་རྣམས་སུ་བརྒྱ་ཕྲག་གཙུག་ལག་ཁང་། །བཞེངས་པའི་ཐིག་གདབ་རབ་ཏུ་གནས་པ་སོགས། །དུས་གཅིག་ཉིད་དུ་ཁྱོད་སྐུ་གཅིག་གིས་མཛད། །ས་སྐྱོང་བཀས་བསྐུལ་བློ་བཟང་ཁྱེའུ་ལྔ། །ཁྲིད་དེ་ན་གེར་ཡུལ་ཁོ་ཆེན་པོར་གཤེགས། །རིན་ཆེན་རྒྱུ་ལས་འཕགས་པ་པད་དཀར་འཛིན། །བཞེངས་ཏེ་རྒྱ་བོད་གླེགས་བམ་སྟོང་དག་དང་། །ལྷན་ཅིག་གླང་ཆེན་ཤིང་རྟས་རྣམ་པར་དྲངས། །བྲག་རིའི་གདོང་གིས་འཁོར་ལོ་ཆགས་པ་ན། །ང་ཉིད་རྐང་པས་འགྲོ་ཞེས་སྐུ་དེ་ཡིས། །གོམ་པ་འདོར་བར་བརྩམས་ཚེ་ས་ཆེན་འདར། །འདི་ལ་རྡུལ་གྱིས་གོས་ན་མི་རུང་ཞེས། །པདྨ་བརྒྱུད་པ་སྟོང་དག་བྱུང་གྱུར་ཏེ། །ཟེའུ་འབྲུའི་རྐང་སྟེང་གསེར་གྱི་རྐང་པ་ཡི། །འཕུར་ལྡིང་མཛེས་པ་གསེར་གྱི་བུམ་པ་བཞིན། །འགྲོ་བའི་བླ་མ་ཡེ་ཤེས་འོད། །བསོད་ནམས་སྐས་ལས་ཐར་བར་གཤེགས། །ཐུགས་རྗེ་ཆེ་གང་བྱང་ཆུབ་འོད། །བློ་གྲོས་ཆེན་པོ་ཞི་བ་འོད། །རྒྱལ་བའི་ཟློས་གར་ཉི་བཞོན་ནི། །ཐུབ་བསྟན་ཤར་རིའི་དོ་རར་རོལ། །དེ་དག་དད་པ་གསེར་གྱི་ནི། །ལྕགས་ཀྱུས་དཔལ་ལྡན་མར་མེ་མཛད། །སངས་རྒྱས་གཉིས་པ་སྤྱན་དྲངས་ཏེ། །ཀེ་རི་ཟླ་བའི་འོད་ཀྱིས་འབར། །ཐུབ་བསྟན་ལོ་ནི་བཅུ་ཕྲག་དགུར། །ནད་མེད་མུ་གེ་མེད་པ་ཡིས། །དར་མཛད་རྐང་གཉིས་གཙོ་ཁྱོད་དང་། །སྤུ་ཧྲངས་བཞེས་ཝེར་ཞེས་བྱར་མཇལ། །ལྷན་ཅིག་སངས་རྒྱས་གཉིས་མིན་ཞེས། །སྨྲ་བ་རྫུན་གྱི་ཚིག་ཏུ་བྱས། །སྐྱེས་མཆོག་ཁྱོད་ཀྱིས་བདུད་རྩིའི་རོས། །ཡོངས་ཚིམ་འགྲོ་ལ་བ་ཚྭའི་ཆུ། །ང་ཡིས་ཅི་བྱ་ཅི་བྱ་ཞེས། །ངཱི་པམ་ཀ་རས་ཞུམ་ཚིག་གསུངས། །ཏིང་འཛིན་གང་ལ་ལོ་གཅིག་མཉམ་བཞག་ན། །རྨད་བྱུང་རྡོ་རྗེ་ལྟ་བུ་ཞེས་གྲགས་པ། །དཔལ་ལྡན་ས་བཅུའི་རྩེར་སོན་དེ་འགྲུབ་པར། །དགོངས་ཏེ་ཆུ་ཀླུང་ཆེན་པོ་པ་ཀྴུའི་འགྲམ། །བསམ་གཏན་ལ་འོས་བཞེར་རར་གཙུག་ལག་ཁང་། །བསྟན་མཛད་ནེ་རཉྫ་ནའི་རྒྱལ་སྲས་བཞིན། །རྒྱལ་རྣམས་ཞུམ་མཛད་ཐུགས་དམ་བཅའ་བ་གསུམ། །ནམ་ཡང་འགྱུར་མེད་རྡོ་རྗེའི་སྐུ་འདྲ་བ། །སྒོ་འཕར་ཕྱི་ནང་གཅིག་ངོས་དུང་དང་དངུལ། །གསེར་གྱི་ཡི་གེ་ངོ་མཚར་བྱེ་བ་འཛིན། །ཐེངས་གཅིག་ཙམ་ངས་མི་དགེའི་བློ་སྐྱེས་དང་། །རིན་ཆེན་སེམས་དང་ཡུད་ཙམ་བྲལ་བ་དང་། །ལུང་མ་བསྟན་བློ་སྐད་ཅིག་གཅིག་སྐྱེས་ན། །ཡན་ལག་མཆོག་གང་མཁའ་འགྲོས་ཁོས་ཤིག་ཅེས། །ལྷར་བཅས་བདུད་བཅས་སྐྱེ་རྒུའི་བདག་པོར་བཅས། །དགེ་སྦྱོང་གཉིས་སྐྱེས་དང་བཅས་འཇིག་རྟེན་ན། །སུས་ཀྱང་བགོམ་པར་མི་ནུས་མི་འཇིགས་བཞི། །བརྙེས་འདི་ངེས་པར་རྣམ་དག་སངས་རྒྱས་ཏེ། །རང་དོན་ལ་ཆགས་བདག་ཀྱང་གཞན་དོན་དུ། །ཁྱོད་ཀྱི་ཞབས་ལ་སྙིང་ནས་ཕྱག་འཚལ་ལོ། །ཁྱོད་ཀྱི་སློབ་མ་གྲུབ་པའི་དབང་ཕྱུག་ཚོགས། །མཁའ་ལ་འཕུར་ལྡིང་རྒྱུ་སྐར་གྲངས་མཚུངས་ཏེ། །འཛིན་མར་རབ་གནས་བསྟན་པ་འཛིན་པ་ནི། །གང་གཱའི་རྡུལ་གྲངས་ཉུང་ངུར་བྱེད་པ་ཉིད། །ཁྱོད་ལ་འགྲན་བཞིན་ཕུར་བུ་སྐྱེངས་བྱེད་བཞིན། །ཀུན་མཁྱེན་བཞིན་དུ་སྨྲ་བ་བྱང་ཤེ་དང་། །དགེ་བློ་སྨེ་དང་འཇང་བློ་རིན་གཞོན་རྣམས། །སོ་སོར་ཆོས་ཀྱི་ཁྲི་སྟན་ཆེ་ལ་བཀོད། །ཡུམ་གྱི་སྐྱེད་ཚལ་རིན་ཆེན་མྱུ་གུ་ནི། །སར་པས་རྣམ་མཛེས་དེ་ཚེ་ཡོན་ཏན་ཀུན། །གཙིག་ཕུད་ཅན་དང་ཁུ་བྱུག་སྨྲ་མཁས་ཀྱི། །གཟུགས་མཛེས་ཟོལ་གྱིས་འཇོ་སྒེག་རོལ་བ་འཛིན། །ཤཱཀྱ་སེང་གེའི་དྲུག་གཉིས་མཛད་པ་ལ། །འགྲན་པ་བཞིན་དུ་རྣམ་སྤྲུལ་འདི་གནས་དང་། །འཚོག་ཆས་ཚོགས་ལ་བདག་མེད་སྤོངས་ཤིག་ཅེས། །གྲུབ་པའི་སྐྱེ་བོས་སྙིང་ནས་འདོམས་པར་མཛད། །གཉིས་ཀྱིས་དམན་པ་བཅུ་ཕྲག་བཅུའི། །ལོ་ལ་ལང་ཚོ་གསར་བ་ནི། །ནམ་ཡང་རྒས་མེད་དེ་བརྙེས་ཚེ། །རླུང་གི་ཟས་ཅན་པགས་པ་བཞིན། །ཅ་ཡེ་བྲག་ཅེས་བྱ་བ་དང་། །གཡང་སྐྱུར་ཕུག་གི་གནས་དང་ནི། །གོ་ཁར་རེ་ཝིང་གོ་སོགས་ནས། །སྤྲུལ་པ་སོ་སོ་སོ་སོ་ཡི། །མངོན་སུམ་མྱ་ངན་འདས་གྱུར་ཏེ། །སྐུ་གདུང་འཛིན་བྱེད་བསྲེག་ཟ་ཡིས། །རིལ་མེད་ཉིད་བྱས་རིང་བསྲེལ་ནི། །གསུམ་ཞིག་ལྷག་མར་ལས་པ་ཡང་། །རྟག་ཏུ་མཉམ་འཇོག་སྐུ་བཞིན་དུ། །མཁའ་ཡི་དབྱིངས་སུ་མི་སྣང་གྱུར། །ཚུལ་འདིར་རང་སེམས་སྣང་བ་ཞེས། །མི་ཤེས་མི་དང་མི་མིན་དག །མིག་ཆུའི་རྒྱུན་དག་སྤྲོ་བྱེད་པ། །འཇིག་དུས་དག་བྱེད་ཕུང་པོ་བཞིན། །ཀ་ཡེ་གྲོགས་དག་འཁོར་བ་འདི་དང་མྱ་ངན་ལྷན་ཅིག་མྱུར་དུ་འོང་ཞིག་དགའ་བ་ཡི། །དགའ་སྟོན་རོར་ཆགས་དགའ་མ་འདི་ནི་བརྒྱ་ཕྲག་བཅུ་གཉིས་མཛེས་པ་ཡོངས་རྫོགས་རང་གི་གྲོགས། །སྲེད་ལྡན་འཁྱུད་པ་ནམ་ཡང་འདོར་མེད་དེ་ལྟ་ན་ཡང་ཁྱེད་ཅག་ལུས་སྲོག་གེ་སར་རྡུལ། །མི་རྟག་བུང་བས་ཁམ་ཟས་བྱེད་འདི་རྗེས་དཔག་བྱ་སླ་སྒྱུ་མ་འདི་བྱས་རྗེས་རིག་བྱ། །རིན་ཆེན་ཟ་མ་ཏོག་ལས་ནི། །རབ་འཐོན་རིན་ཆེན་བཟང་པོ་ཡིས། །དེ་གསུང་ཆོས་མཐོང་དེ་དག་གིས། །རྡུལ་མཉམ་མེ་ཏོག་ཆར་དག་སྤྲོས། །དེ་ལྟར་ལུང་བསྟན་དཔལ་ལྡན་མར་མེ་མཛད། །རིག་པ་འཛིན་པའི་འཕགས་ལམ་གྱིས་དྲངས་པའི། །མངོན་ཤེས་སྤྱན་ཡངས་ཅན་དེས་ཡང་གསུང་བ། །གྲུབ་པའི་ཕོ་ཉ་གསེར་གྱི་གོ་ཆ་སོགས། །མཁའ་འགྲོའི་ཚོགས་བཅས་འཇིག་རྟེན་འདྲེན་བྱེད་དེ། །མཁའ་སྤྱོད་གཤེགས་ཞེས་གྲགས་པ་དང་མཐུན་པར། །མཁའ་ལ་གོམ་པ་འདེགས་འཇོག་ཟུང་གཅིག་གིས། །རྨད་བྱུང་བདེ་བ་ཅན་གྱི་འཇིག་རྟེན་གཤེགས། །ཞིང་དེའི་མགོན་དང་གཉིས་སུ་མེད་པར་མཇལ། །ཆོས་ཀྱི་བགྲོ་བ་རྒྱ་ཆེའི་དགའ་བདེས་ཚིམ། །འདབ་བརྒྱའི་ཚལ་དུ་བུང་བ་རོལ་བ་བཞིན། །སླར་ཡང་ཞིང་དང་ཞིང་གཞན་ཀུན་ཏུ་གཤེགས། །སྐད་ཅིག་རེ་རེར་འགྲོ་བ་གྲངས་མེད་ནི། །གྲངས་མེད་སྨིན་ཅིང་གྲོལ་བར་མཛད་དོ་ཞེས། །ཅི་ཡང་དང་བའི་ཟླ་བ་ཤར་བ་དེས། །པཎ་ཆེན་དེ་ཡི་ཕྱག་པད་སྤྱི་བོར་ཟུམ། །ཁྱོད་ཉིད་གཅིག་པུས་བོད་ཡུལ་འདི། །སངས་རྒྱས་ཞིང་དང་འགྲོ་རྣམས་ཀྱང་། །རྒྱལ་དང་རྒྱལ་སྲས་ས་ལ་བཀོད། །མགོན་དེར་སླར་ཡང་ཕྱག་བགྱིད་དོ། །ཡང་ཡང་གོམས་མཛད་ལེགས་ལྡན་མཐའ་དག་རྒྱལ་རྣམས་ལྗགས་ཡངས་དབྱར་སྐྱེས་རྔ་གསང་གྲོགས་པོ་ལ་ནི་འཁུ་བ་ལྟར་སྟོན་རང་གི་ཀུན་སྤྱོད་ནམ་ཡང་མ་རྫོགས་ངལ་བ་ཅན། །ལྷག་བསམ་ཁུར་དང་འཁོར་བའི་དཔལ་ལ་འདོད་ཆགས་བྲལ་གང་དུག་ཅན་མ་ཡིག་བདག་པོའི་མགོ་སྐྱེས་མལ་སྟན་ལ་ཆགས་རིན་ཐང་རྒྱ་ཆེ་འདི་ཡིས་གང་གི་མཚན་ཙམ་གྱི། །རྒྱ་ཡི་ཆར་ཡང་བཟོད་པ་མ་ཡིན་དེའི་དཔལ་རང་མཚུངས་བསྔགས་འོས་སྤྱོད་མཐའ་དབང་ཕྱུག་སྐྲ་ཕྲེང་དོག་པ་ཉིད་བྱེད་ཁ་བ་སར་བའི་སྤུ་ལོང་གོས་གྱོན་འཛིན་མ་ལ། །རྣམ་པར་བཀོད་པའི་ཆུ་མཚོ་ཆེ་ལས་སྔོན་མེད་སྙན་ངག་ཟླ་བའི་མདངས་འཕྲོག་སེན་མོའི་རྩེ་མོས་ཟེགས་མ་ཙམ་བླངས་མངོན་པར་འཐོར་བྱས་མཁས་རྣམས་དགྱེས་པས་ཡི་རངས་བྱོས། །མང་ཐོས་སྤོབས་པའི་མཐེབ་ལོང་འགྲོགས་པ་ལས། །སྙན་ངག་ཉག་ཕྲན་འབད་མེད་སྤྲོས་པ་ཡིས། །སྲིད་འགྲོར་འཇིགས་པས་ཉེན་རྣམས་དགྲ་ཡི་སྡེ། །ཉོན་མོངས་ཀུན་འཇོམས་དཔའ་བོར་བདག་གྱུར་ཅིག །ཅེས་བྱ་བ་ནི་བགྲང་བ་ལས་འདས་པའི་སྔོན་གྱི་སྐྱེ་བ་རྣམས་སུ་ཚོགས་གཉིས་རླབས་པོ་ཆེ་ཀུན་ཏུ་བསྟེན་ཅིང་མང་དུ་བསྟེན་ཅིང་མང་དུ་བསགས་པ་ཡོངས་སུ་སྨིན་པ་ཉིད་ལས། སྲིད་པ་ཐ་མ་པའི་སྐུའི་སྐྱེ་བ་འདིར་དབང་ཕྱུག་བརྒྱད་དང་ལྡན་པའི་བྱང་ཆུབ་སེམས་རྡོ་རྗེའི་ས་བརྙེས་པ། །སྐྱེ་མཆོག་རིན་ཆེན་བཟང་པོའི་རྣམ་པར་ཐར་པ་ལོ་ཙཱ་ཆེན་པོ་ཉིད་ཀྱི་སློབ་མ་ཀ་བཞི་དང་གདུང་བརྒྱད་དུ་གྲགས་པའི་ནང་ཚན་ཁྲི་ཏང་བ་ཛྙ་ན་ཤྲིས་བཀོད་པ་དེ་ཉིད་འདིར་ཚིགས་སུ་བཅད་པའི་དབྱངས་ཀྱིས་བསྟན་ཅིང་སོ་སོར་བསྟན་ལ་རྣམ་པར་རིག་པར་བྱས་པ་སྟེ། །རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུ་ཁོང་དུ་ཆུད་པའི་ཞང་ཞུང་པ་ཕྱོགས་ལས་རྣམ་རྒྱལ་ཆོས་དབང་གྲགས་པའི་དཔལ་གྱིས་འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་སྦྱར་བའོ། །