སྟག་ལྷ་ཚེ་བརྟན།
༡༩༧༡ལོར་མདོ་སྨད་ཀན་ལྷོ་བོད་རིགས་རང་སྐྱོང་ཁུལ་བསང་ཆུ་རྫོང་རྒྱུས་ཚང་ཞང་འབན་སྒོ་ཡག་སྡེ་བར་སྐྱེས། ༡༩༩༣ལོར་ཀན་ལྷོ་བོད་རིགས་འབྲིང་རིམ་ཆེད་གཉེར་སློབ་གྲྭའི་རི་མོའི་དགེ་རྒན་བྱས། ༡༩༩༧ལོར་བོད་ལྗོངས་སློབ་གྲྭ་ཆེན་མོའི་སྒྱུ་རྩལ་སློབ་གླིང་དུ་དགེ་རྒན་ཆེན་མོ་བསྟན་པ་རབ་བརྟན་སོགས་ལ་བསྟེན་ཏེ། བོད་ཀྱི་སྲོལ་རྒྱུན་མཛེས་རྩལ་གྱི་རིག་པའི་གཞུང་ལུགས་དང་ལག་ལེན་ལ་སློབ་སྦྱོང་དཔྱིས་ཕྱིན་པ་མཛད། གནའ་དེང་གི་འཇིམ་བཟོ་ལ་མངའ་མཉེས་པའི་དགེ་རྒན་ཆེན་མོ་སྦེ་རི་བློ་བཟང་བཀྲ་ཤིས་ཀྱི་དྲུང་ནས་འཇིམ་བཟོ་ལ་བག་ཆགས་མི་དམན་པ་བཞག ༢༠༠༤ལོའི་ཟླ༩བར་ནུབ་བྱང་མི་རིགས་སློབ་གྲྭ་ཆེན་མོའི་མཛེས་རྩལ་སློབ་གླིང་གི་དགེ་རྒན་བྱས། ༢༠༠༧ལོར་སློབ་གྲྭ་འདི་གར་བོད་ཀྱི་རི་མོའི་དངོས་གཞིའི་ཆེད་ལས་བཙུགས། ༢༠༠༨ལོར༼ཨ་མདོའི་གནའ་བོའི་མཛེས་རྩལ་ཤུལ་དངོས་སྐོར་ལ་དཔྱད་པ༽ཞེས་པའི་དེབ་དེ་ཀྲུང་གོའི་རིག་གནས་སྒྱུ་རྩལ་མཉམ་འབྲེལ་དཔེ་སྐྲུན་ཁང་གིས་པར་སྐྲུན་བྱས། ༢༠༠༩ལོར༼བོད་ཀྱི་ཐང་གའི་སློབ་དེབ༽ཅེས་པའི་དེབ་དེ་མཛེས་རྩལ་དཔེ་སྐྲུན་ཁང་གིས་པར་སྐྲུན་བྱས།  དཔེ་དེབ་དེ་ནི་ཀྲུང་གོའི་གྲང་ཉུང་མི་རིགས་མཐོ་རིམ་སློབ་གྲྭའི་མཛེས་རྩལ་སློབ་གསོའི་གཅིག་གྱུར་བསླབ་དེབ་ཡིན་པ་མ་ཟད།  རྒྱལ་ཁབ་ཀྱི༢༡༡ལས་གཞི་ལས་ཀྲུང་དབྱང་མི་རིགས་སློབ་གྲྭ་ཆེན་མོའི་སྐབས་གསུམ་པའི་བསླབ་གཞི་གལ་ཆེན་གྲས་སུ་ཡང་ཚུད་ཡོད། ༢༠༠༩ལོའི་ཟླ་བ༦པར་སྟག་ལྷ་སྒྱུ་རྩལ་ལས་ཤག་བཙུགས་ཤིང་དུས་མཉམ་དུ་ཀན་སུའུ་མཛེས་རྩལ་སློབ་གླིང་དུ་ཀན་སུའུ་ཞིང་ཆེན་གྱི་སྐབས་དང་པོའི་ཐང་ག་འགྲེམས་སྟོན་བྱས། ༢༠༡༠ལོའི་སྤྱི་ཟླ༡༢པའི་ནང་རྒྱལ་ས་པེ་ཅིང་ནས་ཚོགས་པའི་རྒྱལ་སྤྱིའི་རིག་གནས་གསར་གཏོད་དང་ཐོན་དངོས་རྒྱས་འགྲེམས་ཚོགས་ཆེན་སྟེང་རི་མོ་འགྲེམ་སྟོན་བྱས། ༢༠༡༠ལོའི་ཟླ་བ་དྲུག་པ་ནས་བཟུང་ཀན་སུའུ་ཐང་གའི་རིག་གནས་ཞིབ་འཇུག་འགྲེམ་སྟོན་ལྟེ་གནས་འཛུགས་རྒྱུའི་གྲ་སྒྲིག་བྱས་ཤིང་།  ༢༠༡༡ལོའི་སྟོན་ཁར་སྒོ་འབྱེད་རྒྱུ་རེད།  ལྟེ་གནས་དེར་བོད་ཀྱི་རི་མོ་སྦྱོང་སའི་སློབ་གྲྭ་གཅིག་དང་ཞིབ་འཇུག་ཁང་གཅིག  རི་མོ་འགྲེམ་སྟོན་ཁང་གཅིག་བཅས་ཡོད།  ༢༠༡༠ལོའི་སྤྱི་ཟླ་གཉིས་པའི་ནང་ཀྲུང་གོའི་སློབ་གསོ་བཅོས་སྒྱུར་ཨུ་ཡོན་ལྷན་ཁང་ནས༢༠༡༠ལོའི་རྒྱལ་ཡོངས་ཀྱི་ཕུལ་བྱུང་དགེ་རྒན་ཞེས་པའི་མཚན་སྙན་དང་གཟེངས་རྟགས་གསེར་ཕོར་གནང་། དུས་མཚུངས་སུ༼བོད་ཀྱི་མཛེས་རྩལ་གྱི་ཐོག་མའི་བྱུང་རིམ་སྐོར་ལ་དཔྱད་པ༽ཞེས་པའི་དཔྱད་རྩོམ་ལ་རྒྱལ་ཡོངས་སློབ་གསོའི་སྐོར་གྱི་དཔྱད་རྩོམ་འགྲན་བསྡུར་ཁྲོད་བྱ་དགའ་ཨང་དང་པོ་ཐོབ། ༢༠༡༠ལོའི་ཟླ་བ་བཅུ་གཉིས་པའི་ནང་པེ་ཅིང་ཧི་མ་ལ་ཡ་གློག་བརྙན་བརྙན་འཕྲིན་རིག་གནས་དར་སྤེལ་ཚད་ཡོད་ཀུང་སིས་གདན་ཞུ་བྱས་པ་ལྟར། རེབ་གོང་དུ་ཚོགས་པའི་རྗེ་ཙོང་ཁ་བའི་མཛད་རྣམ་ཞལ་ཐང་ཆེན་མོའི་ཇུས་གཞི་འགོད་པར་བསམ་འཆར་བསྡུ་བའི་ཚོགས་འདུར་ཞུགས་ཤིང་བློ་འདོན་དགེ་རྒན་ཆེན་མོ་ཞེས་པའི་མཚན་སྙན་གནང་།   
༼དེང་རབས་བོད་ཀྱི་རྩོམ་པ་པོའི་ལོ་རྒྱུས་བརྩམས་ཆོས་དཀར་ཆག༽ལས་བཤུས།