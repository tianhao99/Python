འཇར་མན་གྱི་རྩོམ་རིག་མཁས་ཆེན་ཝ་དྷ་ཚིའི་ངོ་མཚར་བའི་མི་ཚེའི་སྐོར།
༢༠༡༥ལོའི་ཟླ་༢པའི་ཚེས་༢༦ཉིན། འཇར་མན་གྱི་རྩོམ་རིག་དཔྱད་བརྗོད་པའི་སྡེ་ཡི་ཁྱུ་མཆོག་ཧྥུ་རེ་ཚི•ཡོ་ཨ་ཧེམ•ཝ་དྷ་ཚི་(F.J.Raddatz)མཆོག་སི་ཝེ་ཙིར་ལན་ཊིའི་གྲོང་ཁྱེར་ཟོ་རེ་ཁི(Zurich)ནས་ལྕེབས་ཏེ་འཇིག་རྟེན་འདི་དང་གཏན་དུ་གྱེས། དེའི་ཕྱི་ཉིན་ནི་ཁོང་གི་ཆེས་མཐའ་མའི་བརྩམས་དེབ་འགྲེམ་སྤེལ་བྱེད་པའི་ཉིན་མོ་དང་འཁེལ་འདུག ཝ་དྷ་ཚིས་དེ་སྔ་འཇར་མན་གྱི་ཤེས་ཡོན་པའི་སྡེའི་ཚངས་ཐིག་ལྟ་བུའི་《དུས་བབ་བདུན་དེབ》གྱི་ཟུར་དེབ་ལོ་ངོ་བཅུ་ཕྲག་གི་རིང་ལ་བསྐྱངས་ཤིང་། དེས་འཇར་མན་གྱི་སྤྱི་ཚོགས་སུ་འབར་མདེལ་གས་པ་ལྟ་བུའི་གསར་འགྱུར་དག་ཡང་ནས་ཡང་དུ་སྤེལ་མྱོང་བར་མ་ཟད། རྩོམ་མཁན་གསར་བ་རབས་འགའ་ཞིག་ཀྱང་ཀུན་གྱི་མཐོང་ལམ་དུ་དྲངས་མྱོང་།
　　　དེའང་འཇར་མན་གྱི་རྩོམ་རིག་དཔྱད་བརྗོད་པ་ཝ་དྷ་ཚིས་༡༩༨༣ལོའི་གནམ་གང་ནི་མཚན་མོ་ནི་ཕོར་ཐི་གྷལ་ནས་བསྐྱལ་བ་རེད། མཚན་མོ་དེར་ཁོང་དེ་གའི་ཁྱིམ་ཚང་ཞིག་ནས་བཟི་སྟེ་ར་རོ་བར་གྱུར་བའི་ཁར། ཁོང་གིས་ཁྱིམ་ཚང་དེའི་བདག་པོར“ཁྱོད་ཀྱིས་འཕོང་ཚོས་རྐུབ་སྟེགས་ལ་བཞག་སྟེ་ད་དུང་དེབ་ཅིག་ཕྲིས་མ་གཏོགས་དུས་ནམ་ཡང་ཆབ་སྲིད་ཀྱི་ཁ་གཡང་འགའ་ཞིག་གི་ཕྱོགས་སུ་དམིགས་པ་གཏད་དེ་དཀའ་ལས་མྱོང་བར་མི་འོས་སོ”ཞེས་དྲག་དུ་སྤྱོས། ཁྱིམ་ཚང་དེའི་བདག་པོ་ནི་རྗེས་སུ་ནོ་པེལ་གྱི་རྩོམ་རིག་བྱ་དགའ་ཐོབ་པའི་རྩོམ་པ་པོ་གྷུན་ཐར•གྷ་ར་སེ(Günter Grass)རེད།
　　　ལོ་དེར། གྷ་ར་སེས《ཧྥ་ལུན་ཊིར》[flounder ཉ་ཞིག་གི་མིང་སྟེ། དབྱིབས་ལེབ་མོ་ཆུང་བ་ཅན་ཞིག་གོ]ཞེས་པའི་དེབ་ཅིག་བརྩམས་པའི་རྗེས་སུ་ཅི་ཡང་མ་བྲིས་པར་མ་ཟད། ནུས་ཤུགས་ཡོད་རྒུ་བཏོན་ཏེ་འཇར་མན་གྱི་སྤྱི་ཚོགས་དམངས་གཙོ་སྐྱིད་སྡུག་གི་སྲིད་ཀྱི་འདེམས་རྩོད་ལ་རོགས་པ་བྱས། རྗེས་སུ་གྷ་ར་སེས《འདས་དོན་གྱི་རེག་ཟིག》ཏུ་“ཕྱི་ཉིན་གྱི་ཞོགས་པར། ངས་རྩོམ་ཤོག་གྲངས་གཅིག་ཙམ་བྲིས་ཏེ་ཝ་དྷ་ཚི་ལ་བསྟན་ཏེ། ཁྱོད་ཀྱིས་ང་ལ་སྤྱོས་ནས་བབ་ཕེབས་སུ་མི་མཇུག་པས་ད་ནི་འདིར་ལྟོས་ཤིག་ཅེས་སྨྲས་པ་ཡིན”ཞེས་བྲིས་འདུག ཏག་ཏག་དེ་ནི་གྷ་ར་སེའི་རྩོམ་དེབ་གསར་བའི་ཤོག་གྲངས་དང་པོ་ཡིན་འདུག
ཝ་དྷ་ཚི(གཡོན)དང་གྷ་ར་སེ་གཉིས་ཀྱིས་མཉམ་དུ་གསོལ་ཚིགས་ལ་རོལ་བ།
　　　《འདས་དོན་གྱི་རེག་ཟིག》ལས་དོན་དེ་གླེང་བ་ནི་གྷ་ར་སེས་དོན་དུ་ཀུན་གྱིས་ཤེས་ས་ནས་རྩོམ་རིག་དཔྱད་བརྗོད་པ་ཝ་དྷ་ཚི་ལ་གུས་འདུད་ཞུས་པ་རེད། དེ་ལྟར་ཁོང་གཉིས་ཀྱི་མཛའ་བརྩེའི་རྒྱུན་དེ་ཝ་དྷ་ཚིའི་མི་ཚེའི་དྲན་ཐོ་པར་དུ་སྐྲུན་པའི་བར་དུ་བསྐྱངས་ཡོད།  འོན་ཀྱང་གྷ་ར་སེས་ཁོའི་ལོ་མང་པོ་རང་གི་གྲོགས་པོ་དེས་མི་ཚེའི་དྲན་ཐོ་རུ་ཁོ་གཉིས་ཀྱི་གསང་བ་མང་པོ་ཞིག་བསྲུངས་མེད་པར་ཅི་བཞིན་དུ་བྲིས་འདུག་པར་སྙམ་པ་དང་། དེ་ལ་བརྟེན་ནས་བགྲེས་པོ་དེ་གཉིས་བར་ལ་རྩོད་པ་ཤོར་ཅིང་། མཐར་ཕན་ཚུན་བར་འགྲོ་འོང་མེད་པར་གྱུར་ཏེ་སོ་སོར་གྱེས།
　　　དེའང་འཇར་མན་གྱི་དེང་གི་རྩོམ་རིག་དཔྱད་བརྗོད་པའི་སྡེ་རུ། ཁྱུ་མཆོག་ལྟ་བའི་མཁས་དབང་གཉིས་ཡོད་ལ། གཅིག་ནི《ཧྥ་རན་ཁི་ཧྥུར་ཐྲིའི་དུས་ཐོག་ཚགས་ཤོག》[ ཚགས་ཤོག་འདིའི་མིང་ཆ་ཚང་ལ་Frankfurter Allgemeine Zeitungཟེར་ཅིང་བསྡུས་མིང་དུ་FAZཟེར] གི་ཟུར་དེབ་རྩོམ་སྒྲིག་པ་མར་སེལ•ཝ་ཤེ•ཝ་ནེ་ཚུ་ཁེ(Marcel Reich-Ranicki)སྟེ། ཡོངས་གྲགས་སུ“རྩོམ་རིག་དཔྱད་བརྗོད་ཀྱི་བླ་ཆེན”དུ་འབོད་པ་དེ་ཡིན་ལ། གཞན་དེ་ནི་ཝ་དྷ་ཚི་ཡིན་ནོ།།
　　　གོང་དུ་གླེང་བ་བཞིན་ཝ་དྷ་ཚིས《དུས་བབ་བདུན་དེབ》ཀྱི་ཟུར་དེབ་བསྐྱངས་ཏེ་རྩོམ་པ་པོ་གསར་བ་མང་པོ་སྐྱེད་སྲིང་བྱས་ཤིང་དེའི་སྐོར་ལ་ཁོང་རང་ཉིད་ཀྱིས་ཀྱང“ཁོ་བོ་ནི་མཆོང་སྟེགས་ཞིག་དང་གཉིས་སུ་མ་མཆིས་ཏེ། གཞོན་ནུ་མང་པོ་ཞིག་རྩོམ་རིག་གི་སྡིངས་ཆར་འཇུག་པར་རོགས་པ་མང་པོ་བྱས་མྱོང”ཞེས་གསུང་ཡོད།
　　　“པེར་ལེན་གྱི་ལྕགས་རི”མ་ཞིག་པའི་བགྲང་བྱ་ཉི་ཤུའི་སྔོན་དུ། ཝ་དྷ་ཚི་ནི་འཇར་མན་ནུབ་མའི་ཆ་སྙོམས་རིང་ལུགས་དང་། གཡོན་ལྷུང་རང་དབང་རིང་ལུགས་ཀྱི་རིག་གཞུང་བའི་སྡེ་ནས་གྲགས་པ་འབར། དེ་ནི་སྐབས་དེར་ཁོང་དང་འབྱོར་ལྡན་མ་ལྕམ་ཧིན་ཁུར་གྱི་བར་དུ་མཛའ་བརྩེ་ཟབ་མོ་ཡོད་པ་དང་། ཁོང་ནི་ཚགས་ཤོག་གི་རྩོམ་སྒྲིག་པ་ཙམ་མ་ཟད་གསར་འགྱུར་འགོད་མཁན་དང་དཔེ་དེབ་པར་སྐྲུན་པ་ཞིག་ཡིན་པ། ཁོང་ཨ་རག་ཤམ་ཕེན་རྩ་ཆེན་དང་རྟེན་འབྲེལ་གྱི་མཛད་སྒོ་ཆེན་པོར་དགའ་བ། དེ་མིན་ཁོང་གི་སྨྱུ་གུས་རྣག་ཐོག་གཙགས་འཁེལ་གྱིས་སྐབས་དོན་སྣ་ཚོགས་ཚགས་ཤོག་ཏུ་བྲིས་པར་རག་ལས་ཡོད། དེ་བཞིན་རྩོམ་རིག་དཔྱད་བརྗོད་ཀྱི་ཕྱོགས་ནས་ཀྱང་། ཁོང་གིས་སྒུལ་དུ་མེད་པའི་རང་ཚུགས་མངོན་པར་བྱས།  དེང་འདིར། འཇར་མན་རྩོམ་རིག་གི་སྡེའི་རྩོད་གཞི་ཅན་གྱི་སྐྱེས་བུ་དེ་རི་ཞིག་གཟིམས་ཁྲི་མཐའ་ཅན་དུ་གྱུར་མོད། དེས་ཤེས་ཡོན་པ་རྣམས་ཀྱི་སེམས་སུ་ཕངས་པ་དང་བསམ་པར་བྱ་བ་མང་པོ་ཞིག་བཞག་འདུག
པིར་ལེན་ཤར་མ་ནས་པིར་ལེན་ནུབ་མར་བཙན་བྱོལ་བྱས་པ།
 　　　ཝ་དྷ་ཚི་ནི་༡༩༣༡ལོར་པིར་ལེན་ནས་སྐུ་འཁྲུངས། ཁོང་འཇིག་རྟེན་མི་ཡུལ་དུ་བཙས་པ་དང་ལྷན་ཅིག་ཁོང་གི་མ་ཡུམ་གྱི་སྐུ་ཚེའི་འཕེན་པའང་རྫོགས་པ་རེད། ཁོང་གིས་མི་ཚེའི་དྲན་ཐོ་རུ “མོ་ནི་ཕ་རི་སིའི་སྐྱེས་མ་ཞིག་ཡིན་ལ། མི་ཚང་ཕྱུག་པོ་ཞིག་གི་བུ་མོ་ཡིན་ཞིང་། རྗེས་སུ་མི་གཞན་གྱིས་ཁོ་བོར་མོ་ནི་ཤིན་ཏུ་མཛེས་པ་དང་། ཞི་ཞིང་དུལ་བ། རྟ་ཞོན་པར་དགའ་ལ། རྒྱས་སྤྲོས་ཆེན་པོས་ཡུལ་ལུང་སྣ་ཚོགས་འགྲིམ་པར་དགའ་བོ་ཡོད་པའི་སྐོར་བཤད་བྱུང”ཞེས་བྲིས་འདུག མ་ཡུམ་གྱི་ཤུལ་དངོས་ཀྱི་སྐོར་ནས་ཁོང་གི་དྲན་པའི་ནང་དུ་མ་བརྗེད་གསལ་ལེར་ཡོད་པ་ཞིག་ནི། ཁོང་ལོ་བདུན་བརྒྱད་ཙམ་ཡིན་དུས། ལྐོག་ཏུ་གོས་སྒམ་གྱི་ཁ་ཕྱེ་ཚེ་མོའི་གྱོན་པ་ཞིག་རྙེད་ཅིང་ཁོས་དེ་ཉིད་རང་གི་ལུས་ལ་ཨེ་འཚམ་བལྟས། དེ་ནི་མཚན་མོའི་ཤོམ་གོས(evening dress)ཤིག་ཡིན་པ་དང་། དམར་སེར་གྱི་འདབས་ཤམ་ས་ལ་འདྲུད་ཅིང་། སྟེང་དུ་དར་གོས་སེར་བོ་དྲུབས་པར་བྱས་ཡོད། ཤོམ་གོས་དེ་མིན་དེ་གར་ད་དུང་སྣེ་མོ་ཤིན་ཏུ་ཕྲ་བའི་ལྷམ་རྟིང་མཐོ་ཡང་ཞིང་བདེ་བ་ཞིག་ཡོད་ལ། དེའི་ངོས་སུ་མིས་བཟོས་ཕ་ལམ་གྱི་ཕྲ་བཏབ་པས་འོད་ལམ་མེར་བཀྲ་བ་རེད།
ཝ་དྷ་ཚིས་མི་ཚེའི་དྲན་ཐོ་རུ་ཁོང་གི་ཡབ་ཀྱི་སྐོར་ཡང་བྲིས་ཡོད། དོན་དུ་དེ་ནི་ཁོང་གི་ཡབ་ངོ་མ་མ་ཡིན་པར་ན་ཙིའི་སྲིད་གཞུང་ནས་ལས་བྱོལ་བྱས་པའི་མི་ཞིག་ཡིན། ཁོང་གི་ཡབ་མིང་འཛིན་པའི་སྐྱེ་བོ་དེས་ཁོང་ལོ་ངོ་བཅུ་གཅིག་ཡིན་དུས་ཁོང་གི་མ་ཡར་ལ་ལུས་འབྲེལ་བྱས་ཤིང་། དེ་བཞིན་ཁོང་ཡང་མཚན་མཐུན་གྱི་འབྲེལ་བ་བཙུགས་ཏེ་གཉིས་དགའི་བདེ་བ་ཐོབ་པའི་ཕྱོགས་སུ་བྲིད་འདུག དེ་ལྟར་ཁོང་གིས་རང་གི་གསང་བ་མ་ལུས་ཀུན་ལ་ཤེས་སུ་བཅུག་པ་རེད། ཁོང་གིས་ད་དུང་རང་ཉིད་ནི་མཚན་མཐུན་པ་ཞིག་ཡིན་པ་ཀུན་གྱིས་མདུན་ནས་ཁས་བླངས་ཡོད། དེ་མིན། ཁོང་ལ་བུད་མེད་དང་ལྷན་ཅིག་འཚོ་བ་བསྐྱལ་བའི་མྱོང་བའང་ཡོད་པས་དོན་དུ་ཁོང་ནི་མཚན་མ་གཉིས་ཀར་འཇུག་པ་ཞིག་ཡིན་ནོ།།
　　　ཆུང་དུས་ནས་ཡུམ་གྱི་བརྩེ་བ་མ་ཐོབ་པའི་ཁར། ཕ་ཡར་གྱིས་མི་དགེ་བའི་ཕྱོགས་སུ་བྲིད། གཞོན་ནུའི་དུས་སུ་དམག་འཁྲུག་གི་རྐྱེན་པས་པོར་ལེན་གྱི་ཆག་རོ་དང་། བཀྲེས་སྐོམ་གྱི་ཁྲོད་ནས་ནར་སོན་པས་ཁོང་གིས་རང་ལ་འཚོ་ཚིས་ཡག་པོ་ཡོང་བ་དང་མདུན་ལམ་ལེགས་པོ་འཐོབ་པའམ་འཇར་མན་མི་རིགས་ཧྲིལ་བོ་བསྐྱར་དུ་དར་ཆེད་དཀའ་བ་ཆེན་པོས་ངལ་རྩོལ་མི་བྱེད་ཀ་མེད་བྱུང་ཡོད།
　　　དེ་ལྟ་ནའང་། གཞོན་པའི་དུས་ཀྱི་དཀའ་ངལ་གྱི་མཐུ་ལས་ཁོང་གིས་དུས་ཚོད་མང་པོ་སློབ་གཉེར་གྱི་ཕྱོགས་སུ་བཀོལ། པིར་ལེན་གྱི་ཧོམ་བྷོལ་ཐི་སློབ་ཆེན(Humboldt)ནས་ཁོང་གིས་འཇར་མན་གྱི་རྩོམ་རིག་དང་། ལོ་རྒྱུས། ཟློས་གར་གྱི་གཞུང་། སྒྱུ་རྩལ་གྱི་ལོ་རྒྱུས། ཨ་རིའི་རྩོམ་རིག་སོགས་ཆེད་ལས་སྣ་ཚོགས་སྦྱངས།
ཝ་དྷ་ཚིས་ཧོམ་བྷོམ་ཐི་སློབ་ཆེན་ནས་སློབ་གཉེར་བྱེད་དུས།
　　　༡༩༥༤ལོ་སྟེ། ཁོང་དགུང་ལོ་༢༣གྱི་དུས་སུ། ཁོང་གིས་ཧོམ་བྷོལ་ཐི་སློབ་ཆེན་ནས་མཚན་ཉིད་རིག་པའི་འབུམ་རམས་པའི་བསླབ་གནས་བཞེས། སློབ་མཐར་ཕྱིན་རྗེས། ཁོང་གིས་འཇར་མན་ཤར་མའི་རྒྱལ་ཁབ་པར་སྐྲུན་སྡེ་ཁག་གི“འཛམ་གླིང་དང་མི་རིགས་རྩོམ་སྒྲིག་ཁང”ཟེར་བ་ནས་འཛམ་གླིང་རྩོམ་རིག་ཚན་ཁག་གི་གཙོ་སྒྲིག་པ་བྱས། ཡིན་ནའང་། ཁོང་གིས་འཇར་མན་ཤར་མའི་སྲིད་གཞུང་གི་བསམ་འདུན་རྣམས་སྲུང་རྩི་མི་བྱེད་པས་ཁོང་ནི་ཟི་ཐ་སིར(Stasi)འབོད་པའི་རྒྱལ་ཁབ་བདེ་སྲུང་ཁང་གི་ལྟ་རྟོག་དང་ཉེས་ཆད་གཅོད་ཡུལ་དུ་གྱུར་ཡོད། ༡༩༥༨ལོའི་ཉིན་ག་ག་མོར། ཟི་ཐ་སི་བདེ་སྲུང་ཁང་གི་མི་སྣས་ཁོང་གི་ལས་ཀ་སྒྲུབ་སའི་དཔེ་སྐྲུན་ཁང་གི་ཁང་བརྩེགས་ཀྱི་ནང་ནས་ཁོང་འཇུ་རྩིས་བྱེད་སྐབས། ཁོང་མགྱོགས་པོར་ལྟག་སྒོ་ནས་བྲོས་པ་དང་། མཐར་ས་འོག་མེ་འཁོར་ལ་བསྡད་དེ་པིར་ལེན་ནུབ་མར་སོང་། རྗེས་སུ་ཁོང་གིས་དེའི་སྐོར་ལ། “དེ་དུས་ང་རང་ཕོ་ལོ་༢༧ཡིན་ལ། འགྲོ་དུས་ནུབ་ལྭ་ཆ་ཚང་ཞིག་དང་། ལྷམ་ཆ་གཅིག སྒྲོག་གུ་ཆེ་ཞིང་ཀོ་བའི་སྐེད་འཆིང་སྦོམ་པོ་ཅན་གྱི་དགུན་ལྭ་ཞིག ཚི་ལེན་གཉིས་དང་འཇར་མན་ནུབ་མའི་མར་ཁི་༣༠༠བཅས་ལས་ཅི་ཡང་ཁྱེར་མེད། སྐབས་དེར་ང་ལ་འཇར་མན་ཤར་མ་ན་ལས་གནས་ཡོད་ཅིང་། དེའི་རྒྱུན་ཡང་མུ་མཐུད་དུ་བསྐྱང་ཆོག་པར་འདོད་མོད་འོན་ཀྱང་དེ་བསྐྱུར་ནས་བཙན་བྱོལ་གྱི་ལམ་དུ་མི་ཞུགས་ཀ་མེད་བྱུང་། དེ་དག་ཐམས་ཅད་འཇིག་རྟེན་བྱེད་པོས་སྟེས་དབང་དུ་བཀོད་སྒྲིག་བྱས་པ་ལས་མ་འདས”ཞེས་བྲིས་འདུག
　　　དེ་ལྟ་ནའང་འཇིག་རྟེན་བྱེད་པོས་ཝ་དྷ་ཚི་ལ་གཟིགས་སྐྱོང་གནང་བ་འདྲ་སྟེ། ༡༩༦༠ལོ་ནས་བཟུང་། ཁོང་གིས་འཇར་མན་ནུབ་མའི་གྲོང་ཁྱེར་ཧན་བྷིར་ཀིར[གྲོང་ཁྱེར་འདི་ནི་འཇར་མན་གྱི་གྲོང་ཁྱེར་གཉིས་པ་ཡིན་པ་དང་། སྲིད་འཛིན་ས་ཁོངས་ཀྱི་རིམ་པ་ནི་མངའ་སྡེ་ཞིག་དང་མཉམ།  མིང་ཆ་ཚང་ལ་Freie und Hansestadt Hamburgཟེར]ནས་ཝོ་འོལ་ཐི(Rowohlt)ཞེས་པའི་རྩོམ་སྒྲིག་ཁང་གི་སྒྲིག་གཙོ་གཞོན་པའི་འགན་བཞེས། དུས་སྐབས་དེར། རྩོམ་སྒྲིག་ཁང་དེ་ཉིད་དར་རྒྱས་ཀྱི་རྩེ་མོར་སོན་སྒང་ཡིན། འཇར་མན་གྱི་ཉེ་བའི་རིག་གནས་ལོ་རྒྱུས་སུ། རྩོམ་སྒྲིག་ཁང་དེ་ཉིད་ཟོལ་ཁམ(Suhlkamp)དཔེ་སྐྲུན་ཁང་དང་ལྷན་ཅིག་མཉམ་པོར་འགྲན་རྩོད་བྱེད་བཞིན་ཡོང་བ་ཡིན་པས། དཔེ་སྐྲུན་གྱི་སྡེ་རུ་སྒྲུན་དུ་མེད་པའི་བྱེད་ནུས་ཆེན་པོ་ཐོན་ཡོད། ཏག་ཏག་དཔེ་སྐྲུན་ཁང་དེའི་ཁྱད་ཆོས་མངོན་པར་གསལ་བའི་ཕྱི་ཤོག་དམར་པོ་ཅན་གྱི་དེབ་དག་གིས་དུས་རབས་དེའི་ལོ་རབས་དྲུག་ཅུ་བའི་ཆབ་སྲིད་ཀྱི་འཕེལ་ཕྱོགས་མཚོན་པ་རེད།
　　　ལོ་རབས་དྲུག་ཅུ་བའི་ནང་དུ། ཝ་དྷ་ཚིས་རྩོམ་པ་པོ་གསར་བ་མང་པོའི་བརྩམས་དེབ་པར་དུ་བསྐྲུན་ཅིང་། ཁོ་ཚོའི་ཁྲོད་དུ། ཧན་བྷིར་ཀིར་གྱི་རྩོམ་པ་པོ་ཧོ་བྷིར་ཁྲི་ཧྥེ་ཊ(Hubert Fichte)དང་། སྙན་ངག་པ་ཕེ་ཐུར་ཝོམ་ཁལ་ཧྥུ། (Peter Rühmkorf) གྷི་ཟི་ལ་ཨེ་ཟི་ན། (Gisela Elsner) ཝོལ་ཧྥུ་ཧོས་ཧུ་ཐུ། (Rolf Hochhuth) སྤལ་ཐར་ཁེམ་ཕོ་སི་ཁི། (Walter Kempowski) ཨེལ་ཧྥུ་ཝི་རྡི་ཡལ་ནེ་ཁི(Elfriede Jelinek)སོགས་ཡོད། དེར་མ་ཟད་ཁོང་གིས་ཁོར་ཐི་ཧོ་སི་ཁིས(Kurt Tucholsky)མཆོག་གི་གསུང་འབུམ་ཆ་ཚང་ཕྱོགས་བསྒྲིགས་དང་ཇུས་འགོད་གནང་སྟེ་པར་དུ་བསྐྲུན་ཅིང་། བྷེ་མ་ཝར་སྤྱི་མཐུན་རྒྱལ་ཁབ[Weimarer Republikའདི་ནི་༡༩༡༨ནས་༡༩༣༣གྱི་བར་དུ་སྤྱི་མཐུན་དང་ཁྲིམས་སྲིད་ཀྱི་ལམ་ལུགས་ལ་བརྟེན་ནས་བཙུགས་པའི་འཇར་མན་ལ་གོ་སྟེ། སྐབས་དེའི་རྩ་ཁྲིམས་ནི་བྷེ་མ་ཝར་ནས་གཏན་འབེབས་མཛད་པས་ཕྱིས་སུ་ལོ་རྒྱུས་སྨྲ་བ་རྣམས་ཀྱིས་དེ་ལྟར་བོས་པའོ]སྐབས་ཀྱི་རྩོམ་པ་པོ་དེའི་བརྩམས་ཆོས་འཇར་མན་གྱི་རྩོམ་སྟེགས་སུ་བསྐྱར་དུ་བསུས་པ་རེད། ཝ་དྷ་ཚིས་གདེང་འཇོག་དང་མཚམས་སྦྱོར་བྱས་པའི་དྲིན་གྱིས། ཁོར་ཐི་ཧོ་སི་ཁིས་མཆོག་གི་བརྩམས་ཆོས་འཇར་མན་གྱི་ཁྱིམ་ཚང་རེ་རེའི་དཔེ་ཁྲི་རུ་ཡོད་པར་གྱུར།
　　　༡༩༧༡ལོར། ཝ་དྷ་ཚི་མཆོག་སློབ་ཆེན་དུ་དགེ་རྒན་བྱེད་པའི་ཡིག་ཚད་ལོངས་ཏེ། ཁོང་གིས་སྔ་གཞུག་ཏུ་ཧྥ་རན་སི་དང་ཨ་རི་ནས་རྩོམ་རིག་གི་གདན་ཞུའི་སློབ་དཔོན་བྱས། 
《དུས་བབ་བདུན་དེབ》ཀྱི་ཟུར་དེབ་གཙོ་སྐྱོང་གནང་བ། 
　　　དེའང་སློབ་གྲྭ་ཆེན་མོ་དང་སློབ་དཔོན་བྱེད་པ་དང་བསྡུར་ན། ཝ་དྷ་ཚི་ནི་གསར་འགྱུར་གྱི་སྨྱན་བྱེད་ནས་ལས་ཀ་སྒྲུབ་པ་ལ་ཡི་རངས་པར་གྱུར། ༡༩༧༧ལོར། ཁོང《དུས་བབ་བདུན་དེབ》ཀྱི་ཁོངས་སུ་ཞུགས་ཏེ་སྒྲིག་གཙོ་གཞོན་པའི་སྟེགས་བུར་བཞུགས་ཤིང་། དེ་ནས་བཟུང་འཇར་མན་རྩོམ་རིག་གི་སྡེར་ཤུགས་རྐྱེན་ཆེས་ཆེ་བའི་དཔྱད་བརྗོད་པ་ཞིག་ཏུ་གྱུར་བར་མ་ཟད། ཀུན་གྱིས་རྩོད་གླེང་གི་མདའ་མོ་འཕེན་སའི་རྩོམ་རིག་ཤན་འབྱེད་པ་ཞིག་ཏུའང་གྱུར། ཏག་ཏག་དུས་སྐབས་དེ་ལ། ཁོང་གི་རྩོམ་རིག་དཔྱད་བརྗོད་ཀྱི་ལས་ཀ་དེ་དར་བའི་རྩེ་མོར་སོན། ཁོང་གིས་བྲིས་པའི་འཇར་མན་གྱི་རིག་གནས་སྐོར་གྱི་གསར་འཕྲིན་མང་པོ་ཞིག་ལ་སྤྱི་ཚོགས་ཡོངས་ཀྱིས་དོ་སྣང་ཆེན་པོ་བྱས། དཔེར་ན་ཁོང་གིས་བྲིས་པའི་འཇར་མན་མཉམ་འབྲེལ་རྒྱལ་ཁབ་ཀྱི་སྲིད་འཛིན་ཁཱར་སི་ཐིན(Carsten)གྱི་སྐོར་དང་། གཡོན་ལྷུང་རྩོམ་པ་པོ་ཕོལ་ཙལ(Paul Zahl)གྱིས་ཉེན་རྟོག་པར་མེ་མདས་བརྒྱབ་རྐྱེན་བཙོན་དུ་བཅུག་རྗེས་ཁོས་བཙོན་ཁང་གི་ཞོགས་ཟས་ཀྱི་བྱ་སྒོང་ལེགས་པོ་མིན་པའི་སྐོར་ལ་འཁང་ར་བྱས་པའི་སྐོར་སོགས་སོ།། དེ་མིན་ཝ་དྷ་ཚི་མཆོག་གིས་ན་ཙི་བའི་དོན་རྐྱེན་གྱི་ནང་དུ་ཚུད་པའི་རྩོམ་པ་པོ་སྟེ། ཨན་ཟི་ཡོང་ནར(Ernst Jünger)སོགས་ཀྱི་སྐོར་ལའང་སྨྱུག་ཁ་ཤུགས་ཆེར་གཏད་མྱོང་།
　　　རྣམ་དཔྱོད་ཆེའང་གཞན་ལ་བརྙས་པ་དང་། ཧམ་པ་ཚ་ཞིང་ངར་ཤུགས་ཆེ་བ། སུ་དང་གང་ལའང་འཛེམ་དོགས་མེད་པ། བག་མེད་ཅིང་རྒྱས་སྤྲོས་ཆེ་བའི་རྐྱེན་གྱིས་སྐབས་དེའི་ཝ་དྷ་ཚི་ནི་ཧན་བྷིར་ཀིར་ཙམ་མ་ཟད་འཇར་མན་ཡོངས་ཀྱི་རིག་གནས་པའི་སྡེ་ནས་སྙན་གྲགས་རྒྱས་ཏེ་ཀུན་གྱི་ཇ་ཁ་ཆང་ཁའི་གླེང་གཞི་གཙོ་བོར་གྱུར། གོ་ཐོས་སུ། ཁོང་གིས《དུས་བབ་བདུན་དེབ》ཀྱི་སྒྲིག་གཙོ་བྱེད་པའི་སྐབས་སུ། ཚགས་པར་བསྒྲིགས་ཚར་རྗེས་ཀྱི་སྔ་དྲོའི་དུས་སུའང་རྩོམ་སྒྲིག་པ་དག་དང་མཉམ་དུ་ཨ་རག་ཤམ་ཕེན་བཏུང་སྟེ་དགའ་སྟོན་ལ་རོལ་བར་གྲགས། དེའང་ཁོང་གིས་བསམ་ན། འཇིག་རྟེན་སྟེང་གི་རྩོམ་རིག་གམ་རིག་གནས་དང་འབྲེལ་བའི་ལས་ཀ་ལེགས་ཤོས་ཤིག་བསྒྲུབས་ཚར་བ་ཡིན་ན། དགའ་བའི་སྟོན་མོར་རོལ་དགོས་པ་ནི་སྨྲོས་མ་དགོས་པ་ཞིག་ཡིན་པ་རེད། ཁོང་གི་དེ་ལྟ་བུའི་ཀུན་གྱི་འགྲོ་ལུགས་དང་མི་མཐུན་པའི་ལས་ཀ་སྒྲུབ་སྟངས་དེ་དག་ནི་ཚོགས་ཤོག་ཁང་དེའི་དབུ་གཙོའི་བློ་ལ་ནི་འབབ་དཀའ་བ་རེད། དེ་ལྟ་ནའང་ཝ་དྷ་ཚིས་གཙོ་སྒྲིག་གནང་བའི《དུས་བབ་བདུན་དེབ》ཀྱི་ཟུར་དེབ་ནི་ལྟ་བའི་རྩལ་རྫོགས་ཤིང་། རྩོད་པའི་གནད་ཟིན་ལ། སྐྱོན་མཚང་དྲུངས་ནས་འབྱིན་པར་བྱེད་པ་ཞིག་ཡིན་པས། རྗེས་སུ་ཁོང་དོན་ཕྲན་ཚེགས་ཤིག་གི་རྐྱེན་པས་ལས་གནས་ནས་ཕྱུང་ནའང་། 《དུས་བབ་བདུན་དེབ》ཀྱི་བགྲང་བྱ་ལྔ་བཅུའི་འཁྲུངས་སྐར་བསུ་སྐབས། ཁོང་ནི་ཚགས་ཤོག་དེའི་ཟུར་དེབ་ཀྱི་གཙོ་སྒྲིག་པ་དག་ལས“ལས་ཀར་ནན་གྱིས་འཇུག་ཅིང་། ལྟ་བ་ཁྱད་མཚར་དང་ལྡན་པ། རང་གཤིས་ཀྱིས་ཕྱུག་ཅིང་རྩོད་པའི་ཟླ་དང་བྲལ་བ་དེ་རེད”ཅེས་གདེང་འཇོག་བྱས་ཡོད།
ཝ་དྷ་ཚིས《དུས་བབ་བདུན་དེབ》རྩོམ་སྒྲིག་ཁང་ནས་ལས་ཀ་སྒྲུབ་སྐབས།
　　　《ཧྥ་རན་ཁི་ཧྥུར་ཐྲིའི་དུས་ཐོག་ཚགས་ཤོག》གི་གཙོ་སྒྲིག་པ་ཟུར་བ་ཧྥུ་རན་ཁི་ཤིར་མ་ཧུ(Frank Schirrmacher)ལགས་ན་རེ། གལ་སྲིད་ཝ་དྷ་ཚེར་འབོད་པའི་སྐྱེས་བུ་དེ་མེད་པ་ཡིན་ན། ཁོ་བོའང་གསར་འགོད་པའི་ལམ་དུ་འཇུག་མི་སྲིད། དེའང་ཁོང་གི་བློ་ནི་དུས་རྟག་པར་ཤེས་རབ་དཔལ་གྱིས་ཕྱུག་པས་ཁོང་གིས་ཐམས་ཅད་འུར་ཆི་ལིར་འཇོག་ཐུབ་པའི་བརྗོད་བྱ་རྙེད་ཐུབ་ལ། གཞན་ཡིད་དབང་མེད་དུ་འགུག་ནུས་པའི་མི་སྣའང་རྙེད་ཐུབ། འཇར་མན་དུ་“རྩོམ་རིག་དཔྱད་བརྗོད་ཀྱི་བླ་ཆེན”དུ་འབོད་པའི་མར་སེལ་ཝ་ཤེ་ཝ་ནེ་ཚུ་ཁེ(Marcel Reich-Ranicki)མཆོག་གིས་ཀྱང་ཝ་དྷ་ཚིའི་དགུང་ལོ་བརྒྱད་ཅུའི་གྱ་སྟོན་གྱི་དུས་སུ། “ཁོང་ནི་ནམ་ཡང་ངེད་ཅག་གི་ཁྲོད་ནས་གཞན་དྲིང་མི་འཇོག་པ་དེ་དང། བྱིངས་དང་མི་འདྲ་བ་དེ་ཡིན་ནོ”ཞེས་བསྔགས་པའི་མེ་ཏོག་གཏོར། ཏག་ཏག་མར་སེལ་ཝ་ཤེ་ཝ་ནེ་ཚུ་ཁེ་ལགས་ནི་དེ་སྔ་ཝ་དྷ་ཚིས《དུས་བབ་བདུན་དེབ》ཏུ་བྲིས་པའི་འཇར་མན་གྱི་བཙན་བྱོལ་རྩོམ་རིག་སྐོར་གྱི་རྩོམ་ལ་དགག་པ་ཚ་ནན་དུ་གཏོང་མཁན་དེ་ཡིན། དེའི་ཕྱིར་གྱ་སྟོན་གྱི་བསྟོད་ཚིག་དེ་བཀླགས་རྗེས་ཝ་དྷ་ཚི་ནི་ཁོང་རང་གི་མིག་ལའང་ཡིད་ཆེས་དཀའ་བར་གྱུར་ནས་རྩོམ་སྒྲིག་ཁང་ལ་ཁ་པར་བཏང་སྟེ་དོན་དེ་བདེན་མིན་རྩད་བཅད་པ་རེད།
　　　༡༩༨༥ལོར། ཝ་དྷ་ཚི་ལགས་ཁོང་རང་གི་སྣང་ངོར་བརྗོད་རིན་མེད་པའི་དོན་ཕྲན་ཚེགས་ཤིག་གི་རྐྱེན་གྱིས《དུས་བབ་བདུན་དེབ》ཀྱིས་ལས་གནས་ནས་སྤྱུགས། དེ་ནི་ཁོང་གིས“ཧྥ་རན་ཁི་ཧྥུར་ཐྲིའི་དེབ་སྟོན” [ལོ་རེ་རེ་བཞིན་འཇར་མན་དུ་སྐོང་འཚོགས་བྱེད་པའི་འཛམ་གླིང་ཡོངས་ཀྱི་དེབ་སྟོན་ཞིག་སྟེ། མིག་སྔར་འཛམ་གླིང་དུ་གཞི་རྒྱ་དང་མཚན་སྙན་ཆེས་ཆེ་བའི་དེབ་སྟོན་དེ་ཡིན་པས་དཔེ་སྐྲུན་པའི་སྡེའི་ཨོ་ལིམ་ཕིག་དུས་སྟོན་དུ་གྲགས]སྐོར་གྱི་རྩོམ་ཡིག་འགངས་ཆེན་ཞིག་ཏུ་བརྟག་དཔྱད་བརྡར་གསུམ་མ་བྱས་པར་སྐྱེ་བོ་གཞན་གྱིས་རྩོམ་པའི་དེད་དཔོན་འོལ་ཧྥུ་གྷང་རྒོད་དྷེ(Wolfgang Goeth)ཡིན་ཁུལ་བྱས་ཏེ་ཤགས་འགྱེད་པའི་ཚུལ་གྱིས་ཧྥ་རན་ཁི་ཧྥུར་ཐྲིའི་མེ་འཁོར་འབབ་ཚིགས་ཀྱི་སྐོར་གླེང་བ་ཞིག་ལུང་དུ་དྲངས་པས་རེད། དོན་དངོས་སུ་འཇར་མན་གྱི་ལྕགས་ལམ་དང་པོ་དེ་༡༨༣༥ལོར་བཟོས་གྲུབ་པ་ཡིན་ལ། སྐབས་དེར་རྒོད་དྷེ་སྐུ་གཤེགས་ནས་ལོ་ངོ་གསུམ་འདས་ཡོད། ཏག་ཏག་ཡོང་ཁུངས་མི་གསལ་བའི་ལུང་ཚིག་དེའི་རྐྱེན་པས་ཝ་དྷ་ཚི་མཆོག་གི་གཙོ་སྒྲིག་པའི་ལས་ཀ་ཤོར་བ་རེད།[མུ་འགོད]འཇར་མན་གྱི་རྩོམ་རིག་མཁས་ཆེན་ཝ་དྷ་ཚིའི་ངོ་མཚར་བའི་མི་ཚེའི་སྐོར།
བརྩམས་དེབ་ཀྱི་སྐོར།
　　　དེའི་རྗེས་སུ་ཁོང《དུས་བབ་བདུན་དེབ》ཀྱི་ཟུར་དེབ་ཀྱི་སྒྲིག་གཙོ་མིན་ནའང་། ཁོང་གི་རྣོ་དབལ་ལྡན་པའི་རྩོམ་ཡིག་རྣམས་འཇར་མན་གྱི་ཤེས་ཡོན་པའི་ཚངས་ཐིག་ལྟ་བུའི་ཚགས་དེབ་དེའི་ངོས་སུ་ཟམ་མ་ཆད་པར་བཀོད། དེ་དང་ཆབས་ཅིག་ཁོང་གི་བརྩམས་ཆོས་སྔ་གཞུག་ཏུ་པར་སྐྲུན་བྱས་པ་ལ། 《ཧེ་ནེའི་མཛད་རྣམ》དང་། 《ཐི་ཧོ་སི་ཁིའི་མཛད་རྣམ》《ལོ་ཁ་ཆིའི་མཛད་རྣམ》《མར་ཁེ་སིའི་མཛད་རྣམ》 བརྩམས་སྒྲུང《སྤྲིན་འཐུང་མཁན》སོགས་ཡོད་ཅིང་། ༢༠༠༣ལོར། ཁོང་གིས་རང་གི་མི་ཚེའི་དྲན་ཐོ《ཟིང་ཆ་སློང་བའི་སྐྱེ་བོ》ཞེས་པ་པར་དུ་བསྐྲུན་ཅིང་དེར་གཞན་གྱིས་ཐོས་ན་སྐྱི་གཡའ་བར་བྱེད་པའི་འདས་དོན་མང་པོ་ཞིག་སྦ་གསང་མེད་པར་བྲིས་ཡོད་པས་འཇར་མན་གྱི་རྩོམ་སྟེགས་ཉིད་འུར་ཆི་ལེར་བཏང་། ཏག་ཏག་དྲན་ཐོ་དེ་རུ་ཁོང་གི་གཅུགས་གྲོགས་གྷ་ར་སེའི་གསང་བ་དག་ཀྱང་སྒོར་ཕྱུང་ཡོད་པས་ཁོང་གཉིས་ཀྱི་བགྲང་བྱ་མང་པོའི་རིང་གི་མཛའ་བརྩེ་ལའང་བཞི་ཤད་འཇོག་དགོས་བྱུང་། མི་ཚེ་གང་བོའི་ནང་ཁོང་གི་བརྩམས་དེབ་པར་དུ་བསྐྲུན་པ་ལ་བཞི་བཅུར་ཉེ་བ་ཞིག་ཡོད་ལ། དེའི་ནང་ན་རྩོམ་རིག་དཔྱད་བརྗོད་དང་། སྐྱེས་བུ་གཞན་གྱི་མཛད་རྣམ། དེབ་བྲིན་པོ་སོགས་ཅི་རིགས་ཡོད། དེ་བས་ཁོང་གི་བརྩམས་ཆོས་ཀྱི་ནང་དོན་ཕུན་སུམས་ཚོགས་པ་དང་། ཁོང་ནི་དེབ་འབོར་ཆེན་རྩོམ་མཁན་ཞིག་ཏུ་ངོས་འཛིན་ཆོག
　　　༢༠༡༠ལོར། ཁོང་གིས་《ཝ་དྷ་ཚིའི་ཉིན་ཐོ》ཞེས་པའི་དེབ་ཅིག་ཀྱང་པར་སྐྲུན་མཛད། དེབ་དེ་ནི་མངོན་སུམ་དང་རྟོག་བཏགས་གཉིས་རྐྱ་འཐབ་པར་བྱས་ཏེ་བྲིས་པ་ཞིག་རེད། དེབ་དེའི་ནང་དུ། ཁོང་གིས་རང་ཉིད་དང་ལུས་འབྲེལ་བྱུང་བའི་སྐྱེས་ཕོ་ཆིག་སྟོང་ཡོད་པ་དང་། བུད་མེད་ཉི་ཤུ་ཡོད་པ། དེའི་ནང་གི་བུད་མེད་གཉིས་ལ་མངལ་སྦྲུམ་མྱོང་ནའང་ཁོང་ནི་ཕྲུ་གུ་བཙའ་བར་མི་འཐད་པས་བཙར་མ་བཅུག་པ་སོགས་བྲིས་ཡོད། ཕྱིས་སུ། ཁོང་དགུང་ལོ་༨༡ལ་སོན་སྐབས། དོན་དེའི་སྐོར་ལ་འགྱོད་སེམས་བསྟན་ཡོད་དེ། “དོན་དངོས་སུ་ང་རང་ཨ་ཕ་ཞིག་ཏུ་འགྱུར་རུང་ཡིན་མོད། དེ་ལྟར་མ་བྱུང་བས་དེ་ནི་ཚེ་སྲོག་ལ་གཅེས་སྤྲས་མ་བྱས་པ་ཉིད་དུ་ཟད”ཅེས་གསུང་མྱོང་། 
　　　ཝ་དྷ་ཚེའི་སྨྱོ་སྤྱོད་ཀྱི་ནང་དོན་དང་ལྡན་ཅིང་ཁ་རི་ཁ་ཐུག་གི་མི་ཚེའི་དྲན་ཐོ་ཡིས་འཇར་མན་གྱི་ཤེས་ཡོན་པའི་སྡེ་རུ་གྲགས་འགུལ་ཆེན་པོ་བཟོས། འགའ་ཞིག་གིས་དེས་ཡིད་སེམས་ཀུན་ནས་འདྲེན་ཅིང་བསླུ་བར་བྱེད་ཟེར་ལ་ཡང་འགའ་རེས་དེ་ནི་ཚུལ་མིན་གྱི་སྤྱོད་པ་འགའ་ཞིག་གིས་བཀང་བས་བཀླག་ཏུ་མི་བཏུབ་ཟེར།
　　　རྒས་པས་ཁུར་གྱིས་མནར་ཅིང་། མི་འདོད་ནད་ཀྱིས་ཀུན་ནས་གཙེས་པས། ཝ་དྷ་ཚིའི་འཇིག་རྟེན་ནས་མུ་མཐུད་དུ་འཚོ་བའི་འདུན་པ་རིམ་བཞིན་ཉམས་པར་གྱུར། ༢༠༡༤ལོའི་ཟླ་དགུ་བར། ཁོང་གིས་རྩོམ་པ་པོའི་དཔུང་སྡེ་ནས་བུད་པ་ཀུན་ལ་བསྒྲགས་ཤིང་།
　　　༢༠༡༥ལོའི་ཟླ་༢པའི་ཚེས་༢༦ཉིན། ཁོང་སི་ཝེ་ཙིར་ལན་ཊིའི་གྲོང་ཁྱེར་ཟོ་རེ་ཁི(Zurich)ནས་ལྕེབས་ཏེ་འཇིག་རྟེན་འདི་དང་གཏན་དུ་གྱེས་ལ། གོང་དུ་གླེང་བ་བཞིན་དེའི་ཕྱི་ཉིན་ནི་ཁོང་གི་ཆེས་མཐའ་མའི་བརྩམས་དེབ་འགྲེམ་སྤེལ་བྱེད་པའི་ཉིན་མོ་རེད།
　　　ཁོང་གི་བརྩམས་དེབ་རྗེས་མ་ནི་ཝོ་འོལ་ཐི(Rowohlt)རྩོམ་སྒྲིག་ཁང་དུ་ལས་ཀ་སྒྲུབ་སྐབས་ཀྱི་དྲན་ཐོ་ཡིན་པ་དང་། མིང་ལ《མི་ཧྲེང་གི་འཚོ་བ》ཟེར།  དེ་ནི་སྐྱེ་ཕོ་གཉིས་ཕན་ཚུན་ཆགས་ཤིང་འདྲིས་པའི་སྐྱོ་སྡུག་གི་གཏམ་རྒྱུད་ཅིག་རེད། དེ་རུ“གཅིག་ནི་ཅིག་ཤོས་དེ་ལ་ཆགས་ཤིང་འདྲིས་པར་གྱུར་ལ། ཕན་ཚུན་འབྲལ་བར་མི་བཏུབ། འོན་ཏེ་ཕན་ཚུན་ལ་འཚེ་ཞིང་གནོད་པར་བྱེད་པས་སྡུག་བསྔལ་གྱིས་ཀུན་ནས་མནར་ཅིང་སོ་སོར་གྱེས། དེ་ལྟ་ནའང་ཁོང་གཉིས་སུས་ཀྱང་རང་ཉིད་མུན་པའི་དོང་དུ་འདྲེན་པར་བྱས་པའི་བརྩེ་དུང་དེ་བརྗེད་མི་སྲིད”ཅེས་བྲིས་ཡོད། 
　　　ཝ་དྷ་ཚིའི《དུས་བབ་བདུན་དེབ》ཀྱི་ལས་གྲོགས་ཚོས་ཁོང་གི་སྐོར་ལ་རྗེས་དྲན་གྱི་རྩོམ་ཡིག་བྲིས་པའི་ནང་དུ“ཁོང་ནི་དུས་སྐབས་དེའི་ཆེས་མཆོག་ཏུ་གྱུར་བའི་ཟུར་དེབ་ཀྱི་གཙོ་སྒྲིག་པ་ཞིག་ཡིན། གཤིས་རྒྱུད་དྲང་ལ་འཆར་སྒོ་མྱུར། འཁོན་ཅིང་རྩོད་པར་བྱ་བ་ལ་རབ་ཏུ་མོས། སྤྱོད་པར་ཆ་འཇོག་མེད། གཟབ་ཉམས་དང་ལྡན་ཅིང་དགའ་ཕྱོགས་ནི་དམིགས་བསལ་བ་ཉིད། རང་རྩིས་ཆེ། འོན་ཀྱང་དེ་དག་ལས་མངོན་པའི་གཏམ་འདོད་ཚ་བོ་དག་ནི་ཁོང་གི་ཞན་ཆ་མ་ཡིན་པར་ཁོང་ཉིད་གཞན་ལས་སྟོབས་ལྡན་དུ་འགྱུར་བའི་རྐྱེན་དུ་གྱུར་ཡོད། ཁོང་ནི་སྐྱེས་ཐོབ་ཀྱི་ཤེས་རབ་ཅན་ཞིག་དང་། འཆལ་བོ་ཞིག བུད་མེད་ལ་དགའ་ཞིང་སྐྱེས་པར་འཇུག་མཁན་ཞིག རྩོད་པར་མཁས་ཤིང་གཞན་ལ་འགྲན་སློང་མཁན་ཞིག།སྤམ་རྫུ་སྟོན་ཡང་གཟབ་ཉམས་ཀྱིས་ཀུན་ནས་ཕྱུག་པའི་སྐྱེ་བོ་ཞིག་ཡིན”ཞེས་བྲིས་འདུག
          ཁོང་སྐུ་གཤེགས་ཁའི་དུས་སྐབས་དེར། ཁོང་གིས་དབུགས་མདོངས་བཅུ་གཉིས་ཅན་གྱི་ཕོར་ཤཱི[Porscheའཇར་མན་གྱི་མོ་ཊ་གྲགས་ཅན་ཞིག་སྟེ། དུས་རབས་སྔོན་མའི་ལོ་རབས་སུམ་ཅུ་བའི་དུས་ཀྱི་ཇུས་འགོད་མཁན་པོ་ཕོར་ཤཱིས་ཇུས་འགོད་བྱས་པས་མིང་ཡང་དེ་ལྟར་གྲགས།]ཞིག་བཏང་སྟེ་ཕྱི་ལ་སྨན་ཉོ་རུ་འགྲོ་བཞིན་ཡོད་པ་ཀུན་གྱིས་མཐོང་། 
སྤྱོད་ལམ་དང་གཤིས་ཁམས་ལ་དང་དོད་བྱེད་པ།
　　　ཝ་དྷ་ཚི་ལགས་ཀྱིས་བསམ་ན། སུ་དང་གང་ཞིག་ཡིན་རུང་སྐྱེ་བོ་གཞན་ལ་འབྲེལ་ལམ་འཛུགས་དུས་ཆ་ལུགས་གཙང་མར་བྱ་བ་དང་སྤྱོད་ལམ་ལ་དང་དོད་བྱ་དགོས་པ་དང་། དེང་གི་སྐྱེ་བོ་མང་པོ་ཞིག་གི་སྤྱོད་པ་ནི་ཤིན་ཏུ་རྫོབ་ཅིང་རྩུབ་པས་ཁོ་ཚོས་སྤྱི་མཐུན་གྱི་གུས་ལུགས་བསྐྱང་མི་ཤེས་པར་འདོད། ཝ་དྷ་ཚིས་ཆ་ལུགས་དང་སྤྱོད་ལམ་ལ་དང་དོད་ཆེན་པོ་བྱ་ཞིང་། ལྷག་པར་དུ་གསོལ་ཚིགས་ལ་རོལ་དུས་ཀྱི་གུས་ལུགས་ལ་ཤིན་ཏུ་གཟབ་པར་བྱེད། ཁོང་གི་གུས་ལུགས་སྐྱོང་སྟངས་དེ་ནི་འཇར་མན་གྱི་གནའ་བོའི་སྐུ་དྲག་གི་གུས་ལུགས་ཀྱི་རྒྱུན་བཟུང་བ་ཉིད་དོ།། དེ་བས་ཁོང་གི་དེ་སྔའི་གྲོགས་པོ་གྷུན་ཐ•གྷ་ར་སེ(Günter Grass)ལགས་ཀྱིས་ཁོང་གི་བུ་མོ་གཉིས་ཀར་ཝ་དྷ་ཚིས་གུས་ལུགས་སྐྱོང་ཚུལ་སློབ་པའི་རེ་བའང་ཞུས་མྱོང་། 
༡༩༨༠ལོར་ཝ་དྷ་ཚི(གཡས་ཀྱི་དང་པོ)རྩོམ་མཁན་གཞན་དག་དང་མཉམ་དུ་འདུ་ཚོགས་ལ་ཞུགས་པའི་ཚུལ།
　　　ཝ་དྷ་ཚིས་དྲན་ཐོ་རུ་འདི་ལྟར་བྲིས་ཡོད་དེ། ཧན་བྷིར་ཀིར་གྱི“དུས་བཞིའི་མགྲོན་ཁང”ཞིག་གི་གསོལ་ཁང་དུ། མགྲོན་པོ་འགའ་ཞིག་གིས་ལྕེ་ཡིས་གསོལ་གྲི་ལྡག་པར་བྱེད་པ་དང་། ཡང་ན་ལག་པ་གཡོན་པས་གསོལ་གྲི་འཛིན་པར་བྱེད་ཅིང་དེ་ཉིད་མཐོ་རུ་བཏེགས་པའི་ཚེ་ན་རྒྱལ་དར་ཅིག་དང་འདྲ། སྐབས་དེར་ངས་ནི་དུས་ངེས་མེད་དུ་སྨན་ཁང་ལ་ཁ་པར་གཏོང་རྩིས་བྱས་པ་ཡིན། རྒྱུ་མཚན་ནི་མི་དེ་ཚོས་གསོལ་གྲིས་རང་གི་ལྕེ་གཅོད་སྲིད་པ་འདྲ།
　　　དགོང་ཚིགས་ཀྱི་དུས་ལ་བསླེབས་དུས། གལ་སྲིད་གསོལ་ཁང་ལེགས་པོའི་ནང་དུ་མ་སོང་པར་གནམ་གཤིས་ཀྱང་ལེགས་ཚེ་ཝ་དྷ་ཚི་ལགས་ཀྱིས་ཁོང་རང་གི་ཁྱིམ་མམ་ཡང་ན་མེ་ཏོག་ལྡུམ་ར་ནས་གསོལ་ཚིགས་བཞེས་པ་རེད། ཁོང་གིས་གསར་འགོད་པར་གསུང་བ་ལྟར་ན། གལ་སྲིད་གསོལ་ཚིགས་མཆོད་མཁན་ལ་ཁོང་གཅིག་པུ་ལས་མེད་ཀྱང་། ཁོང་གིས་ཆ་ལུགས་བརྗེ་སྲིད་པར་མ་ཟད། གསོལ་ཅོག་གི་སྟེང་ལ་མེ་ཏོག་ཆུན་པོ་ཞིག་དང་ལཱ་སྒྲོན་ཞིག་འཇོག་ཅིང་། གནའ་རབས་ཀྱི་རོལ་མོ་ཞིག་ཀྱང་གྲགས་སུ་འཇུག་པ་རེད། དེ་ལྟ་ནའང་ཁོང་གིས་རང་ཉིད་ནི་ལོ་ན་བགྲེས་པའི་མི་དྲག་ཅིག་དང་སྲོལ་རྒྱུན་པ་ཞིག་ཡིན་པས་སྔོན་གྱི་གུས་ལུགས་ཀྱི་རྒྱུན་བསྐྱངས་པ་ཙམ་དུ་ཟད་ཀྱི་ཁོང་རང་གི་སྤྱོད་ལམ་དེ་འདྲ་གཞན་པས་ཅིས་ཀྱང་བསྲུང་དགོས་ཟེར་བ་མིན་ཞེས་གསུང་།
　　　ཁོང་གིས་སྤྱོད་ལམ་ཡག་པོ་དང་གཤིས་ཁམས་ཀྱི་འབྲེལ་བ་བཤད་དུས། སྒྱུ་རྩལ་གྱི་གཤིས་ཁམས་ནི་ཚད་ཅུང་མཐོ་བ་ཞིག་སྟེ། གཤིས་ཁམས་ལ་བརྟེན་ནས་ངེད་ཅག་གིས་ཕ་བྷོལ་པེ་ཀ་ཟོ(Pablo Picasso)ནི་སྒྱུ་རྩལ་བ་ཞིག་ཡིན་པ་དང་། དྷེ་མེ་ཨན་ཧིར་སི་ཐི(Damien Hirst)ནི་སྒྱུ་རྩལ་བ་ཞིག་མིན་པ་ཤེས་ཐུབ་ཟེར། ཝ་དྷ་ཚིས་དཔྱད་ན། ཧིར་སི་ཐིའི་ཁྲག་མདངས་ཆེ་ཞིང་ཤིན་ཏུ་མི་སྡུག་པའི་སྲོག་ཆགས་ཀྱི་བེམ་རོ་དེ་དག་ནི་སྒྱུ་རྩལ་གྱི་གཞལ་ཡས་ཁང་ཆེན་དག་ཏུ་བཤམས་རིན་མེད་པ་རེད། དེ་བཞིན་དུ། རྩོམ་རིག་གི་ངོས་ནས་བཤད་ནའང་། ལོ་རབས་དགུ་བཅུ་བའི་སྐབས་སུ་སྐྱེས་པའི་གཞོན་ནུ་མ་ཧིལ་གུ་མན(Helene Hegemann)ལྟ་བུའང་རྩོམ་པ་པོའི་ཆོ་ལོས་བརྒྱན་ན་མི་འོས་པ་རེད། 
　　　སྙན་ངག་གི་གཤིས་ཁམས་སམ་སྙན་རོའི་སྐོར་ནས་ཀྱང་། ཝ་དྷ་ཚི་ལ་ཁོང་རང་གི་ཐུན་མོང་མ་ཡིན་པའི་ཚད་ཐིག་ཡོད་པ་རེད། ལོ་ངོ་གསུམ་གྱི་སྔོན་དུ། ཁོང་གི་དེ་སྔའི་གྲོགས་པོ་གྷུན་ཐ•གྷ་ར་སེས་ཨེ་ཟི་རེལ་རྒྱལ་ཁབ་ལ་རྒོལ་བའི་སྙན་ངག《ཅིས་ཀྱང་གཏམ་ཞིག་ལབ་པར་བྱ》ཞེས་པ་བྲིས་རྗེས། སྙན་ངག་དེ་ཝ་དྷ་ཚིའི་བློ་ལ་ཤིན་ཏུ་མ་བབ་པར། ཀུན་གྱི་མདུན་ནས་འདི་ལྟར་དཔྱད་པ་བཏང་ཡོད། “ངའི་སྔོན་གྱི་གྲོགས་པོ་དེའི་སྒྱུ་རྩལ་ཕྱོགས་ཀྱི་རོ་ཙ་ནི་ད་ལྟ་ཉམས་འདུག དེ་ལྟ་ནའང་ཁོས་ཅིའི་ཕྱིར་ངག་བསྡམས་མི་ཤེས་པ་ཅི་ཡིན་ནམ། ཁོའི་དེང་གི་སྙན་ངག་ནི་ངའི་སྣང་ངོར་སྤྱི་གླིང་ན་མཚན་མཐུན་པ་རྒས་འཁོགས་ཤིག་གིས་ཇི་ལྟར་འབད་པ་ཆེན་པོས་ཁོག་སྨད་སྒུལ་བཟོ་སྟོན་ནའང་། འོག་གི་དེ་ནི་ཅུང་ཙམ་མཁྲེགས་པོར་མི་འགྱུར་ཅིང་ཡང་ན་མཁྲེགས་པོར་འགྱུར་ལ་ཉེ་བའི་དུས་སུ་ཞེ་མེར་བྱེད་ཀྱི་ཁུ་བ་ཐིགས་པ་འགའ་ཤོར་བ་དང་འདྲའོ”
　　　ཁོང་གིས་བསམ་ན། སྤྱོད་ལམ་ཡག་པོ་དང་གཤིས་ཁམས་གང་ཞིག་ཡིན་ནའང་དེ་ནི་སློབ་གསོར་འབྲེལ་བ་ཡོད་པས་མི་རྣམས་ལ་བྱིས་པའི་དུས་ནས་བཟུང་བཙན་གྱིས་སློབ་གསོ་གཏང་དགོས། གནས་བབས་དང་ཁོར་ཡུག་ག་འདྲ་ཡིན་ནའང་། སུས་ཀྱང་ངེས་པར་དུ་སྤྱོད་ལམ་ཡག་པོ་དང་གཤིས་ཁམས་ལ་དང་དོད་བྱ་དགོས་ཤིང་དེའི་དགོས་པ་སེམས་ལ་གསལ་པོར་ངེས་རྗེས་ད་གཟོད་དེ་ལ་བསླབ་ཐུབ། ཡིན་ནའང་། དེང་འདིར་བརྙན་འཕྲིན་གྱིས་མི་རྣམས་ཀྱི་མིག་མདུན་དུ་སྟོན་པ་ནི་སྐྱི་གཡའ་བའི་ལེ་ཚན་ཁོ་ན་ཡིན་ཞིང་དེ་ཡིས་ཤེས་པ་འཆལ་ཅིང་རིག་པ་རྡིབ་པར་བྱེད་པས་མི་རྣམས་ནི་གཤིས་ཁམས་མེད་པའི་འཚོ་བར་གོམས་སུ་འཇུག་པར་འདོད། 
　　　སྤྱོད་ལམ་ཡག་པོའི་སྐོར་གླེང་དུས། ཁོང་གིས་ལེགས་སྐྱེས་འབུལ་བ་དེའང་སོ་སོའི་ཐོབ་ཐང་དང་འབྲེལ་བ་ཆེ་བར་འདོད། ཁོང་དང་འབྱོར་ལྡན་མ་ལྕམ་ཧིན་ཁུར་གཉིས་ཀྱིས་བགྲང་བྱ་བཞི་བཅུའི་ལྷག་གི་མཛའ་བརྩེའི་རྒྱུན་བསྐྱངས་ནའང་། ཐེངས་ཤིག་ཝ་དྷ་ཚི་ཁང་པ་གསར་བར་སྤོ་དུས། ལྕམ་ཧིན་ཁུར་གྱིས་ཁོང་ལ་ཟས་སྣོད་དང་གསོལ་ཆས་འབྱིད་བྱེད་ཀྱི་ལག་ཕྱིས་གཉིས་སྟེར་བས། ཝ་དྷ་ཚིས་ལྕམ་ཧིན་ཁུར་ཉིད་གུས་ལུགས་མེད་པ་ཞིག་ཏུ་བསམ་སྟེ་དེ་ནས་བཟུང་ཁོང་གཉིས་ཀྱི་འབྲེལ་ལམ་བཅད་པར་གྱུར། 
　　　ཁོང་གིས་དེའི་སྐོར་གསར་འགོད་པར་གླེང་དུས། འབྱོར་ལྡན་མ་ཞིག་གིས་དེ་ལྟ་བུའི་ལག་སྐྱེས་ཤིག་མོ་རང་གི་གཡོག་མོར་སྟེར་བ་ལས་བགྲང་བྱ་མང་པོའི་རིང་ལ་འབྲེལ་ལམ་བཙུགས་པའི་མི་དྲག་ཅིག་ལ་སྟེར་ག་ལ་རུང་། གལ་སྲིད་མོས་ལེགས་སྐྱེས་སྟེར་ས་དེ་གསར་འགོད་པ་དབུལ་བོ་ཞིག་ཡིན་ལ། ལེགས་སྐྱེས་ནི་ཁ་ཕྱེ་ཟིན་པའི་ཝོ་ཐི་ཀ་ཤེལ་དམ་གང་ཡིན་ནའང་མོས་སྤྲོ་བ་དང་བཅས་ཁོ་ལ་ཆང་དེ་ཚར་བའི་བར་དུ་འཐུང་རོགས་བྱ་དགོས་ཞེས་སྨྲས།
　　　ཝ་དྷ་ཚིས་འཇར་མན་གྱི་སྲིད་སྐྱོང་ཟུར་བ་ཧེལ་མུད་ཐྲི་མི་ཁྲི་[Helmut Schmidtའཇར་མན་གྱི་སྤྱི་ཚོགས་དམངས་གཙོ་སྐྱིད་སྡུག་གི་ཆབ་སྲིད་པ་ཞིག་སྟེ། ༡༩༦༧ལོ་ནས་༡༩༦༩ལོའི་བར་དུ་སྐྱིད་སྡུག་དེའི་དབུ་ཁྲིད་བྱས་ཤིང་།༡༩༧༤ལོ་ནས་༡༩༨༢ལོའི་བར་དུ་འཇར་མན་ནུབ་མའི་སྲིད་སྐྱོང་དུ་བཞུགས]ལའང་མི་འཐད་པའི་རྣམ་འགྱུར་བསྟན། ཁོང་གིས་ཐྲི་མི་ཁྲི་ནི་སྨད་འོས་པ་ཞིག་སྟེ། ཁོས་ཀུན་གྱི་མདུན་གྱིས་ཚུལ་འཆོས་ཀྱི་བརྟུལ་ཞུགས་འབའ་ཞིག་འཆང་འདུག་ཟེར།  ཝ་དྷ་ཚིས་མུ་མཐུད་དུ། ཁོས་ཕྱི་ཚུལ་ནས་སྲན་ཁུ་འཐུང་ཁུལ་བྱེད་ཀྱང་ལྐོག་ཏུ་རོགས་དངུལ་ལས་ཐོབ་པའི་རྒུན་ཆང་འཐུང་བ་དང་། གམ་གྱི་སྐུ་སྲུང་བ་དག་ལའང་རང་གི་བྲན་གཡོག་ཡིན་པ་བཞིན་སྡིགས་དམོད་གཏོང་བར་བྱེད། སྐུ་སྲུང་བ་ཁོ་ཚོའང་དོན་དུ་རྒྱལ་ཁབ་ཀྱི་གཞུང་ཞབས་པ་རེད། དེས་ན་ཐྲི་མི་ཁྲི་ཁོ་རང་སྐུ་སྲུང་བ་དེ་ཚོ་ལས་མཆོག་ཏུ་གྱུར་བ་ཞིག་ཡིན་ནམ། དེ་ནི་སྤྱོད་ལམ་གྱི་གནད་དོན་ཆེན་པོ་ཞིག་རེད་ཅེས་སྨྲས། 
རྒ་བའི་ཁུར་གྱིས་ནོན་དུས། ཁོང་ནི་འཚོ་ཞིང་གཞེས་པར་འཚེར་སྣང་སྐྱེ་བཞིན་བསྡད།
 　　　ཚེ་མཇུག་གི་དུས་སུ། ཁོང་གིས“ད་ནི་སེམས་སྐྱིད་པར་བྱེད་པའི་དོན་ཡག་པོ་གང་ཡང་མི་འདུག རྒ་བའི་ཁུར་གྱིས་ནོན་པ་ནི་གཤེད་མ་བསླེབས་པ་དང་འདྲའོ”ཞེས་གསུང་།
　　　ངོ་མ། ཁོང་ནི་འཚོ་ཞིང་གཞེས་པར་འཚེར་སྣང་སྐྱེ་བཞིན་པ་བསྙོན་དུ་མེད་དེ། ཁོང་གིས་གསར་འགོད་པའི་སྙན་ལམ་དུ་རྒོད་དྷེས་ལོ་ན་བགྲེས་དུས་སུ་བྲིས་པའི་སྙན་ངག་ཅིག་སྟེ། “ཐམས་ཅད་བདག་ལ་གུས་ཤིང་འདུད་ནའང་། བདག་གི་ཡིད་ནི་ཀུན་ཏུ་འཚིག་པར་བྱས”ཞེས་བློར་འདོན་པར་བྱེད། 
　　　༢༠༡༢ལོའི་ཟླ་༡༢པའི་ཚེས་༣༡གི་ཉིན་མོ་ནས་བརྩམས་ཏེ། ཝ་དྷ་ཚིས་ཉིན་ཐོ་འབྲི་མཚམས་བཞག་པ་དང་། ཁོང་གིས་གསར་འགོད་པར“ད་ནི་ངས་ཁེར་བཤད་ཀྱི་གར་ཞིག་འཁྲབ་པ་ལས་མ་འདས། མི་རང་གི་མེ་ལོང་དང་འགྱོད་བཤགས་ཀྱི་ཟིན་ཐོ་ཡིན་པའི་ཆ་ནས་ཉིན་ཐོ་བྲི་བའི་དགོས་པ་མི་འདུག ངས་རང་གི་ཟུར་ངོས་ཐམས་ཅད་དེ་རྫུན་བཤད་དོ་ཅོག་དང་ཚུལ་འཆོས་ཡོད་དོ་ཅོག་ཁོང་དུ་ཆུད་ཡོད”ཟེར།
ཝ་དྷ་ཚིས་རྒ་བ་དང་འཆི་བའི་སྐོར་གླེང་བཞིན་པ།
　　　སྙན་ངག་པ་ཁོར་ཐི་ཧོ་སི་ཁིས(Kurt Tucholsky)ཀྱིས“འཇམ་ཐང་ངེར་ཡོད་ནའང་། ཧྲེང་བོར་ལུས་མེད”ཅེས་བྲིས་ཡོད་པ་བཞིན་ཝ་དྷ་ཚིས་བགྲང་བྱ་སུམ་ཅུའི་སྔོན་ནས་བཟུང་མིང་ལ་གྷིར་ཏི་ཟེར་ཅིང་ཁོང་ལས་ལོ་བཅོ་ལྔ་ཡིས་ཆུང་བའི་གསར་བུ་ཞིག་ངོ་ཤེས་པ་རེད། ཁོང་གཉིས་ཀྱིས་མཉམ་དུ་ལོ་བཅུ་གསུམ་ལ་འཚོ་བ་རོལ་བ་དང་། རྗེས་སུ་གཉེན་སྒྲིག་གི་འགྲོ་ལུགས་བསྒྲུབས། ཏག་ཏག་སྐབས་དེ་ནི་འཇར་མན་ནས་མཚན་མཐུན་པས་གཉེན་སྒྲིག་ཆོག་པའི་ཁྲིམས་གསར་དུ་ལག་བསྟར་བྱེད་པའི་སྐབས་དང་འཁེལ་ཡོད། དེ་ལྟ་ནའང་ཁོང་གཉིས་ཀྱིས་ཁང་པ་གཅིག་གི་ནང་ནས་མཉམ་ཟ་མཉམ་འདུག་བྱས་མེད། ཝ་དྷ་ཚི་རྒ་བས་ཁུར་གྱིས་ནོན་དུས་ཀྱང་གྷིར་ཏི་ཁང་པ་གཞན་ཞིག་གི་ནང་དུ་བསྡད་ཡོད་པ་དང་། ཁོས་ཉི་མ་རེ་རེ་བཞིན་ཝ་དྷ་ཚིའི་གམ་དུ་ཡོང་སྟེ་ཞོགས་ཟས་བསྒྲིགས་པ་དང་། དེ་ནས་སྨན་ཁང་དུ་སྨན་ལེན་དུ་འགྲོ་བ་། སྦྲག་ཁང་དུ་ཡི་གེ་སྐུར་བ། ཚོང་ཁང་དུ་སོང་ནས་ཟས་དང་ཉེར་མཁོ་ཉོ་བ་སོགས་བྱེད་ཀྱིན་ཡོད། 
　　　ཝ་དྷ་ཚིས་ཁོང་རང་གི་ལོ་ན་བགྲེས་དུས་ཀྱི་འཚོ་བ་ནི་འདི་ལྟར་མཚོན་ཡོད་དེ“སྐྱོ་ཤས་ཆེ་ཞིང་། བམ་དྲི་བྲོ། སེམས་ངལ་ཅིང་། འཚོ་བ་ལ་ཞེ་མེར། སུན་སྣང་སྐྱེ། ཡི་མུག་པ་ལ་མཚམས་མེད་ཅིང་བསམ་གཞིགས་ཐམས་ཅད་ངལ་བ་འབྲས་མེད་དུ་ཟད། དུས་མཐར་བསླེབས་པའི་ཚོར་བ་འབྱུང་ཞིང་། འཆི་བ་ལ་ཞེད། མངོན་སུམ་ཐམས་ཅད་ཁྱད་དུ་གསོད་ཅིང་། གང་གིས་ཀྱང་སེམས་ནི་བྲོད་པར་མི་བྱེད། ཅི་ཡང་མེད་ཅིང་རྒྱུན་ཆད་པའི་སྣང་བ་འཆར། སྐྱིད་ཀྱི་ཉི་མ་ནུབ་ཅིང་རྨི་ལམ་ངན་པས་ཡང་ཡང་གཙེ། ལུས་པོ་རྒྱ་ལྕང་བཞིན་འདར་པ་དང་དེ་ལ་སུས་ཀྱང་སྣང་བ་མི་གཡོར། མི་རྣམས་བཀྱེད་ཅིང་མཐུན་པ་དཀའ། མཐོང་ལམ་རབ་རིབ་ཏུ་འགྱུར་ལ་དབང་རྩ་ནད་ཀྱིས་གཡོག། རུས་ཚིགས་གཟེར་ཅིང་ཆུ་བུར་གྱིས་འཛིན། རྨེན་སྐྲན་གྱིས་གཟིར་ཅིང་མདུན་ཆགས་རྨེན་བུས་ཉེན་པར་བྱེད”
　　　དེ་ལྟར་རྒ་བའི་སྡུག་བསྔལ་གྱིས་ཡོངས་སུ་མནར་ནའང་ཁོང་གིས་ཟུག་རྔུ་མེད་པའི་འཆི་ཐབས(Euthanasia)ཀྱི་སྐོར་གླེང་སྐབས། གསར་འགོད་པར་འདི་སྐད་དུ“ན་བ་དང་རྒ་བ་ལ་ནི་སུའང་བྱོལ་དུ་མེད་མོད། འོན་ཀྱང་རྩིས་ཐང་ངེས་ཅན་ཞིག་ཡོད་པ་གཞིར་བྱས་ནས་དེ་ལ་བྱོལ་ཨེ་ཐུབ་བལྟ་ཆོག དཔེར་ན། བདག་གིས་དེ་སྔོན་ཀུན་ལ་གྲགས་པར་བྱས་ཏེ་སྨྲས་པ་ཇི་བཞིན་རང་གི་འཆི་སྐར་རང་གིས་བདམས་ཀྱང་མི་ཆོག་པ་ག་ལ་ཡོད། དེ་འདྲ་བྱུང་ཚེ་དེ་ནི་འཆི་སྟངས་ཡག་པོ་ཞིག་ཏུ་བརྩི་ཆོག དེ་ནི་ཞི་དུལ་དང་ལྷིང་འཇགས་ཀྱི་ངང་དུ་འཆི་བ་ལྟ་བུའི་ཡག་པོ་ཞིག་མིན་ནའང་སྤོབས་པ་ལྡན་པ་དང་། རྩིས་ཐང་ཡོད་པ། གཟབ་ཉམས་ལྡན་པ་བཅས་ཀྱི་ངོས་ནས་བལྟས་ན་ཡག་པ་ཞིག་རེད”
གསོག་དངུལ་གྱིས་འདང་ཚད་ལྟར་འཆི་སྐར་ཀྱང་ཞིབ་མོར་བརྩིས་འདུག 
 　　　ཝ་དྷ་ཚིས་དུས་སྔ་མོ་ནས་འཆི་བར་སྟ་གོན་བྱས་འདུག མི་ལོ་བཅུ་བཞིའི་སྔོན་སྟེ། ༢༠༠༡ལོའི་ཟླ་༩པའི་ཚེས་༣ཉིན། ནུབ་མཚོ་ཆེན་བྱང་མའི་སྱལ་ཐི་ཟེར་བའི་གླིང་ཕྲན་ཞིག་གི་ཞིང་ར་ཞིག་ནས“ང་རང་གི་ཕོ་ལོ་བདུན་ཅུའི་སྐྱེ་སྐར་ལ། དུར་རྡོ་ཞིག་ཉོས་ཡོད”ཟེར། 
　　　༢༠༠༢ལོ་ནས་བཟུང་། ཁོང་གིས་རང་གི་གསོག་དངུལ་གྱིས་བག་མེད་རྒྱས་སྤྲོས་བྱས་ན་ལོ་ཅི་ཙམ་ལ་འདང་བ་གསལ་བོར་བརྩིས་པ་རེད། རྒྱུ་མཚན་ནི་ཁོང་ལ་རང་ཉིད་དགའ་སའི་སྐྱེ་བོ་གང་དེས་གཉོར་སྐྱོང་བྱ་དགོས་པ་དང་དངུལ་ཟད་ཚེ་དེ་ལྟར་ཡོང་མི་སྲིད། བརྩིས་པའི་མཇུག་འབྲས་ལྟར་ན་ད་དུང་ཡང་མི་ལོ་བཅུ་ལ་འདང་བས་ཁོང་གིས་གསར་འགོད་པར། “དེ་ལྟར་བྱས་ཏེ་ལོ་གྱ་གཉིས་ཀྱི་བར་དུ་གསོན་ཐུབ་པས་དེ་ཡིས་མ་ཆོག་པ་མེད། གཅིག་བྱས་ན་འཆར་གཞི་ལས་མང་བའི་དངུལ་བརླག་སྟེ་འཆི་བ་སྔ་མོར་བསླེབ་ཏུ་འཇུག་ཆོག”ཟེར།
༢༠༡༠ལོའི་ཝ་དྷ་ཚི།
　　　ད་ལོའི་ཟླ་༢པའི་ཚེས་༢༢ཉིན་ནས་བཟུང་། ཁོང་གིས་སྐྱེ་བོ་གཞན་དང་འཕྲད་མཚམས་བཞག ཁོང་གིས་འཇིག་རྟེན་འདི་ལ་འབྲལ་ཁའི་ལེགས་སྐྱེས་སུ《མི་ཧྲེང་གི་འཚོ་བ》ཞེས་པའི་དེབ་དེ་ཤུལ་ཏུ་བཞག 
　　　ཁོང་མ་ལྕེབས་པའི་སྔོན་གྱི་ཉིན་བརྒྱད་པར། ཁོང་གིས《ཧྥ་རན་ཁི་ཧྥུར་ཐྲིའི་མཐོངས་ཡངས་ཚགས་ཤོག》གི་གསར་འགོད་པའི་བཅར་འདྲི་དང་ལེན་བྱས་ཤིང་། ཁོང་གིས“ང་ནི་ཚེ་སྲོག་གི་གར་མཁན་ཞིག་ཡིན་པ་དང་། མི་ཚེའི་ནང་དུ་དགོད་བྲོ་བ་དང་། ཁྱད་མཚར་བ། གཞན་ལ་མི་བསྟུན་པའི་དོན་མང་པོ་ཞིག་ཡོད་པ་ནི་དེ་ནི་འོབས་དོང་ཞིག་དང་འདྲ་བས་ཡིན། འོན་ཀྱང་ད་ནི་ཡོད་ཚད་ཀྱི་མཇུག་རྫོགས་སོང་། ངས་རང་གི་ཚེ་སྲོག་འདིའི་མོས་པ་ལྟར་འཚོ་བ་རོལ་བ་ཡིན་ལ་སྐབས་འགར་སྤྲོ་དགའ་དཔག་ཏུ་མེད་པ་དང་རེས་འགར་ཅི་ཡང་མེད་པ་ལྟར་འདིའི་རྒྱུན་བསྐྱངས་པ་ཡིན། ད་ནི་ཚེ་མཐར་བསླེབས་སོང་། ཡོད་ཚད་ཀྱི་མཇུག་རྫོགས་སོང”ཟེར། དེ་ནི་ནོར་འཛོལ་གང་ཡང་མེད་པར་འཆི་དུས་གསལ་བོར་བཤད་པ་ཉིད་དུ་ངེས། ཁོང་གིས་ད་དུང“ངས་བཤའ་བཅོས་ཐེངས་སོ་བརྒྱད་པར་བསྒུག་མི་སྲིད། ང་གསོན་འདོན་ཀྱང་། སྟབས་ལེགས་ནས་ཨུ་ཚུགས་ཀྱིས་གསོན་པར་མི་འདོད། རྐང་ལག་རྣམས་རང་དབང་ན་ཡོད་དུས་ཤི་ན་འགྲིག”ཟེར།
　　　རྩོམ་དཔྱད་པའི་དེད་དཔོན་ཝ་དྷ་ཚི་འཇིག་རྟེན་མི་ཡུལ་དང་གྱེས་དུས་དགུང་ལོ་༨༣ཡིན་ནོ།།
(རྩོམ་འདིའི་རྩོམ་པ་པོ་ནི་རེའུ་ཧོའུ芮虎ནི་རྒྱལ་ཁོངས་འཇར་མན་ཡིན་པའི་རྒྱ་མི་མཁས་པ་ཞིག་ཡིན།)