ཚེ་རིང་ནོར་བུ་ལགས་ངོ་སྤྲོད་མདོར་བསྡུས།
བོད་ཀྱི་རྩོམ་པ་པོ་ཚེ་རིང་ནོར་བུ་ལགས་ནི་ལོ་རབས་དྲུག་བཅུ་པའི་ནང་ལྷ་ས་གྲོང་ཁྱེར་དུ་འཁྲུངས་ཤིང་།སློབ་ཆུང་དང་། སློབ་འབྲིང་། དེ་བཞིན་མཐོ་རིམ་སློབ་འབྲིང་སོགས་ལྷ་ས་རང་དུ་བསྐྱོད་པ་དང་། ༡༩༨༡ལོར་བོད་ལྗོངས་སློབ་གྲྭ་ཆེན་མོའི་བོད་ཡིག་སྡེ་ཁག་ཏུ་བཞུགས། ༡༩༨༦ལོར་སློབ་མཐར་ཕྱིན་རྗེས་ཆབ་མདོར་བོད་ཡིག་དགེ་རྒན་གྱི་ཕྱག་ལས་ལོ་གཉིས་ཙམ་གནང་བ་དང་། བོད་ལྗོངས་གསར་འགྱུར་ཁང༼བོད་ཀྱི་རྩོམ་རིག༽ཅེས་པའི་རྒྱ་ཡིག་གི་དུས་དེབ་ཁང་དུ་ཕྱག་ལས་གནང་སྟེ་རྒྱ་ཡིག་གི་ལམ་ནས་རྩོམ་འབྲི་མཁན་གྱི་བོད་རིགས་རྩོམ་པ་པོ་ཞིག་ཡིན་ཞིང་། ༢༠༠༩ལོར་གསར་རྩོམ་མཛད་པའི་སྒྲུང་ཐུང༼ཨ་མེ་རི་ཀ༽ཞེས་པ་དེ་དུས་དེབ་ཏུ་བཀོད་རྗེས༼ཀྲུང་གོའི་ལོ་རེའི་བརྩམས་སྒྲུང་གཅེས་བསྡུས༽ཞེས་པར་བདམས་ཐོན་བྱུང་འདུག་པ་དང་། ཉེ་ལམ་ཚེ་རིང་ནོར་བུ་ལགས་ཀྱི་བརྩམས་སྒྲུང༼ལུག་ཚེ་ཐར༽ཞེས་པར་ཀྲུང་གོའི་སྐབས་ལྔ་བའི་ལུའུ་ཞུན་རྩོམ་རིག་བྱ་དགའ་ཐོབ། ཁོང་ནི་ཐེངས་འདིའི་བྱ་དགའ་དེ་ཐོབ་མིའི་གྲས་ཀྱི་་གྲངས་ཉུང་མི་རིགས་ཀྱི་རྩོམ་པ་པོ་གཅིག་བུ་དེ་རང་ཡིན། ལུའུ་ཞུན་རྩོམ་རིག་བྱ་དགའ་ནི་ཀྲུང་གོ་ནང་ཁུལ་གྱི་མའོ་ཏུན་རྩོམ་རིག་བྱ་དགའི་འཕྲོས་ནས་རྒྱ་ཡིག་གི་རྩོམ་རིག་བྱ་དགའི་རིམ་པ་མཐོ་ཤོས་དེ་ཡིན།