ཀུན་མཁྱེན་ཇོ་ནང་པ།
རྒྱལ་བའི་ལུང་བསྟན་ཀུན་མཁྱེན་ཇོ་ནང་པ།  ཀུན་མཁྱེན་དོལ་པོ།  རྟོན་པ་བཞི་ལྡན་ཀུན་མཁྱེན་ཇོ་ནང་པ།  ཆོས་རྗེ་ཀུན་མཁྱེན།  ཀུན་མཁྱེན་ཆེན་པོ།  ཀུན་མཁྱེན་དོལ་བུ།  རིགས་ལྡན་སྤྲུལ་སྐུ།  ཀུན་མཁྱེན་དོལ་པོ་སངས་རྒྱས།  ཇོ་ནང་ཀུན་མཁྱེན་ཤེས་རབ་རྒྱལ་མཚན་སོགས་མཚན་གྱི་རྣམ་གྲངས་མང།  སྤྱི་ལོ་༡༢༩༢ཆུ་ཕོ་འབྲུག་ལ་ཡུལ་གཙང་སྟོད་མངའ་རིས་དོལ་པོ﹙དེང་ནེ་པ་ལའི་ཁོངས﹚བྱ་བར་ཡབ་ཡེ་ཤེས་དབང་ཕྱུག་དང་།   ཡུམ་ཚུལ་ཁྲིམས་རྒྱན་གཉིས་ཀྱི་སྲས་སུ་འཁྲུངས།  གཞོན་དུས་མཚན་ལ་ཤེས་རབ་མགོན་དང་།   རབ་བྱུང་མཚན་ལ་ཤེས་རབ་རྒྱལ་མཚན་ཞུ།  རྒྱལ་བ་སངས་རྒྱས་ཀྱི་ལུང་བསྟན་བཞིན་དཔལ་རྒྱལ་བ་ཇོ་ནང་པའི་བསྟན་པའི་སྲོལ་འབྱེད་ཆེན་པོར་གྱུར།   དགུང་ལོ་སོ་དགུ་ལ་ཇོ་ནང་རི་ཁྲོད་དུ་སྐུ་འབུམ་ཆེན་མོ་ཞེས་སྙན་གྲགས་ཅན་འདི་བཞེངས་ཤིང་དེ་ལ་དཔེ་བལྟས་ནས་རྒྱལ་རྩེ་སྐུ་འབུམ།  གཅུང་རི་བོ་ཆེ་སྐུ་འབུམ་སོགས་རིམ་བཞིན་བཞེངས།  དགུང་ལོ་བདུན་ཅུ་བཞེས་པ་སྤྱི་ལོ་༡༣༦༡ལོའི་ཟླ་བ་༡༠པའི་ཚེས་༦ཉིན་ཇོ་ནང་རི་ཁྲོད་དུ་དགོངས་པ་རྫོགས།  ཇོ་ནང་ནི་ས་མིང་ཞིག་ཡིན་ལ་བོད་ལྗོངས་གཞིས་ཀ་རྩེའི་ཁོངས་ལྷ་རྩེ་རྫོང་ཕུན་ཚོགས་གླིང་གི་ཕུ་རུ་ཡོད།  ཆོས་བརྒྱུད་ནི་སྒྲུབ་རྒྱུད་གཙོ་བོར་འཛིན་པའི་མདོ་སྔགས་ཟུང་འབྲེལ་གྱི་བསྟན་པ་ཞིག་ཡིན།  དེང་སང་སྐྱབས་རྗེ་བླ་མ་དམ་པ་ཡེ་ཤེས་མཐར་ཕྱིན་མཆོག་གི་དྲིན་ལས་ཇོ་ནང་སྐུ་འབུམ་གསར་བཞེངས་ལེགས་གྲུབ་བྱུང་ལ་ཕྱོགས་འདི་དང་དབུས་དམ་རིང་སོགས་སུ་ཇོ་ནང་བསྟན་པ་ཡར་ངོས་ཟླ་བཞིན་ནོ།།