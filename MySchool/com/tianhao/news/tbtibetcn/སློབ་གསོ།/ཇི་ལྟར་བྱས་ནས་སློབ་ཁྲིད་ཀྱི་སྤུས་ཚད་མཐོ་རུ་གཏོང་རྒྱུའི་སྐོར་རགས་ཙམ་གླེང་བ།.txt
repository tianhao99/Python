ཇི་ལྟར་བྱས་ནས་སློབ་ཁྲིད་ཀྱི་སྤུས་ཚད་མཐོ་རུ་གཏོང་རྒྱུའི་སྐོར་རགས་ཙམ་གླེང་བ།
བྱང་ཚད་སློབ་གསོ་གཏོང་བར་ཡིག་ཚད་གཏོང་སྟངས་ལ་སྒྱུར་བཅོས་དང་གསར་གཏོད་བྱས་ཏེ་སློབ་མའི་ཁུར་པོ་དངོས་བྲེལ་ཡང་དུ་གཏོང་རྒྱུ་ནི་དེང་སྐབས་སློབ་གསོའི་ལས་རིགས་ནང་འཕྲལ་དུ་ཐག་གཅོད་བྱེད་དགོས་པའི་གལ་ཆེའི་གླེང་གཞི་ཞིག་ཡིན། དུས་སྐབས་གསར་པའི་འོག་གི་སློབ་གསོ་སྒྱུར་བཅོས་བྱེད་པར་རྒྱ་ཆེའི་དགེ་རྒན་ཚོར་ལྟ་བ་གསར་འབྱེད་དང་། གསར་འབྱེད་གསར་གཏོད་བྱས་ཏེ་སློབ་ཁྲིད་ཀྱི་སྤུས་ཚད་ཧ་ཅང་མཐོ་རུ་གཏོང་དགོས་པའི་རེ་བ་བཏོན་ཡོད། སྨྱུག་འཛིན་པས་སློབ་གསོའི་ལག་ལེན་དངོས་དང་ཟུང་འབྲེལ་བྱས་ཏེ་ངོས་འཛིན་རགས་ཙམ་ཞུ་རྒྱུ་ཡིན།      དགེ་རྒན་རང་ངོས་ཀྱི་བློ་སྦྱོང་མཐོ་རུ་བཏང་སྟེ་དགེ་རྒན་གྱི་སྙན་གྲགས་འཛུགས་པར་གཅིག་ནས་དགེ་རྒན་རྣམས་ལ་འགན་འཁྲིའི་སེམས་པ་ཆེན་པོ་ཞིག་ཡོད་དགོས། དགེ་རྒན་རྣམས་ཀྱི་སློབ་གསོ་གཏོང་ཡུལ་ནི་སློབ་མ་ཡིན་པས་སློབ་གསོའི་ལས་དོན་བསྒྲུབ་རིང་གཙོ་ཁྲིད་ཀྱི་ནུས་པ་ཐོན་གྱི་ཡོད། དགེ་རྒན་གྱི་བྱ་སྤྱོད་ཚང་མས་སློབ་མའི་ཕྱོགས་ཁག་གི་འཕེལ་རྒྱས་ལ་ཐད་ཀར་ཤུགས་རྐྱེན་ཐེབས་ཀྱི་ཡོད། སློབ་མར་གཅེས་སེམས་མི་འཆང་བ་དང་འགན་འཁྲིའི་སེམས་པ་མེད་མཁན་དགེ་རྒན་ཞིག་གིས་སློབ་གསོའི་ལས་དོན་ལ་སེམས་ནུས་ཡོད་རྒུ་འདོན་རྒྱུ་ནི་བསམ་ཡུལ་ལས་འདས་པ་ཞིག་ཡིན་པར་བརྟེན་དགེ་རྒན་རྣམས་ཀྱི་སློབ་ཁྲིད་ཀྱི་རྣམ་འགྱུར་དེས་སློབ་ཁྲིད་ཀྱི་སྤུས་ཚད་མཐོ་རུ་འགྲོ་རྒྱུར་ཐད་ཀར་ཤུགས་རྐྱེན་ཐེབས་སྲིད་པ་དང་། གཉིས་ནས་དགེ་རྒན་ནི་ཤེས་བྱ་ཡོན་ཏན་འཛོམས་པ་ཞིག་ཡོད་དགོས།     དགེ་རྒན་ལ་ངེས་པར་དུ་ཁྱབ་རྒྱ་ཆེ་ཙམ་གྱི་རིག་གནས་ཤེས་བྱ་ཡོད་དགོས་ཤིང་། ཤེས་རྒྱ་ཁྱབ་ཆེ་བ་དང་འཇོན་ཐང་སྣ་མང་ལྡན་པའི་དགེ་རྒན་ཞིག་ལ་སློབ་མ་ཚོས་དགའ་པོ་བྱེད་པ་དང་སློབ་མ་ཚོར་ཡིད་དབང་འཕྲོག་ཤུགས་དང་དགེ་མཚན་ལྡན་པའི་ཤུགས་རྐྱེན་ཐེབས་ཤུགས་ཆེ་ཙམ་ལྡན་ཡོད། གསུམ་ནས་དགེ་རྒན་རྣམས་ལ་ཡང་དག་པ་དང་རང་འགྲུབ་ཀྱི་བྱ་སྤྱོད་སྤེལ་སྟངས་ཡོད་དགོས། འཆད་ཁྲིད་ཐོག་དཔྱད་ཆས་གཙང་བ་དང་། གྱོན་ཆས་འཚམས་པ། སློབ་ཁྲིད་ཀྱི་རྣམ་འགྱུར་རང་གྲུབ། རྣམ་འགྱུར་བྱམས་བརྩེ་ལྡན་པ་བཅས་ཡོད་དགོས་པ་ལས་རང་སྣང་གང་ཤར་དང་རྣམ་འགྱུར་གྲང་ཤུར་ཤུར་བསྟན་རྒྱུ་མེད། དགེ་རྒན་གྱི་སྐད་ཆ་གསལ་བ་དང་སྟབས་བདེ་བ་ཞིག་ཡོད་དགོས་པ་དང་སློབ་ཁང་ནང་སྐད་ཆ་ཤོད་སྐབས་གསོན་ཉམས་ལྡན་པ་དང་། གཟུགས་སུ་བཀོད་པ། སྤྲོ་བ་འཕེལ་བ། འཚམ་ཚིག་གི་ཚོར་བ་ཆེ་བ། མགྱོགས་དལ་སྙོམས་པ་བཅས་ཡོད་དགོས།      སློབ་ཁྲིད་བྱེད་སྟངས་ལ་ལེགས་བཅོས་གཏོང་བ་དང་སློབ་ཁྲིད་བརྒྱུད་རིམ་ལེགས་ཁྲིད་བྱེད་དགོས་ཤིང་། གཅིག་ནི་སློབ་ཁྲིད་ཀྱི་དམིགས་ཚད་ཕྱོགས་ཡོངས་ནས་ཁོང་དུ་ཆུད་པ་བྱེད་དགོས། ཤེས་བྱའི་སློབ་ཁྲིད་ལ་མཐོང་ཆེན་བྱེད་དགོས་ལ་ནུས་པ་གསོ་སྐྱོང་བྱེད་རྒྱུར་ཡང་མཐོང་ཆེན་བྱེད་དགོས་པ་དང་། གཉིས་ནི་སློབ་མའི་ནུས་པ་གཙོ་བོ་འདོན་སྤེལ་བྱས་ཏེ་སློབ་མའི་སློབ་ཁྲིད་ཀྱི་གནས་བབ་གཙོ་བོ་འགན་ལེན་གྱིས་སློབ་ཁང་ནང་སློབ་མ་ཚོར་ལྟ་ཀློག་དང་། ནང་སྦྱོང་། བསམ་གཞིག སྤེལ་རེས་བཅས་ཀྱི་དུས་ཚོད་དང་གོ་སྐབས་མཁོ་འདོན་བྱེད་གང་ཐུབ་བྱས་ཏེ་སློབ་མ་ཚོའི་ཧུར་བརྩོན་རང་བཞིན་སྐུལ་སློང་གང་ལེགས་བྱེད་དགོས། གསུམ་ནི་བློ་སྒོ་འབྱེད་པའི་རྣམ་པ་དང་འཚོལ་ཞིབ་རྣམ་པའི་སློབ་ཁྲིད་བྱ་རྒྱུར་དོ་སྣང་བྱེད་པ་དང་འཆད་ཁྲིད་དང་ནང་སྦྱོང་ཟུང་འབྲེལ་བྱེད་པ་དང་། མདོར་བསྡུས་ཙམ་བརྗོད་པ་དང་མང་ཙམ་སྦྱོངས་རྒྱུར་དོ་སྣང་བྱེད་པ།    དོགས་ཡོད་གནད་དོན་འདོན་པ། སློབ་མའི་དགེ་མཚན་ལྡན་པའི་བསམ་བློ་གཏོང་སྟངས་བློ་སྒོ་འབྱེད་པ་བཅས་བྱས་ཏེ་སློབ་མ་ཚོས་རང་ཉིད་ཀྱིས་ཤེས་རྟོགས་བྱེད་པའི་སྤྲོ་བ་དངོས་བྲེལ་མྱོང་ཚོར་ཡོང་བ་བྱས་ནས་ཁོང་ཚོའི་ཤེས་བྱ་སྦྱོང་འདོད་ཆེ་བ་དང་གསར་གཏོད་བྱེད་འདོད་ཆེ་བ་དེར་སྐུལ་མ་གཏོང་བ་བཅས་བྱེད་དགོས།      དགེ་སློབ་དབར་གྱི་འབྲེལ་བ་བཟང་པོ་ཞིག་འཛུགས་དགོས། གཅིག་ནས་བག་ཡངས་བའི་དགེ་སློབ་དབར་གྱི་འབྲེལ་བ་འཛུགས་དགོས་ཤིང་། དེ་འདྲ་ཞིག་བྱུང་ན་སློབ་མ་ཚོས་འཚེར་སྣང་གཏན་ནས་མེད་པའི་ངང་འཚོ་བ་སྐྱེལ་བ་དང་སློབ་སྦྱོང་བྱེད་ཐུབ་སྟེ་ཁོང་ཚོའི་སྤྱང་གྲུང་དང་འཇོན་ཐང་འཕེལ་གང་ཐུབ་བྱེད་དགོས་པ་དང་། གཉིས་ནས་ཕན་ཚུན་ཡིད་ཆེས་ཀྱི་དགེ་སློབ་ཀྱི་འབྲེལ་བ་འཛུགས་དགོས་ཤིང་། ཕན་ཚུན་ཡིད་ཆེས་བྱས་ན་དགེ་རྒན་ཚོས་མཁོ་འདོན་བྱས་པའི་ཆ་འཕྲིན་རྣམས་གཞི་ནས་སློབ་མ་ཚོའི་བསམ་བློའི་ནང་འགོག་རྐྱེན་མེད་པར་དང་ལེན་བྱེད་བདེ་བའི་བསམ་ཚུལ་ཞིག་ཐོན་ཏེ་སློབ་ཁྲིད་ཀྱི་ཕན་འབྲས་ཡག་ཤོས་ཐོན་ཐུབ། གསུམ་ནས་སྐུལ་ལྕག་ལམ་སྲོལ་བཙུགས་ཏེ་དགེ་རྒན་ཚོས་སློབ་མར་ཡིད་ཆེས་བྱེད་པ་དང་རེ་བ་བཅོལ་ན་སློབ་མ་ཚོར་མི་མངོན་པའི་སྐུལ་ལྕག་དང་སྟོབས་ཤུགས་ཤིག་ཐོབ་ཐུབ།              སློབ་མར་སྣེ་ཁྲིད་ཀྱིས་རང་སྦྱོང་གི་ནུས་པ་གསོ་སྦྱོང་བྱེད་དགོས། རང་སྦྱོང་གི་ནུས་པ་ནི་སློབ་ཁྲིད་ཀྱི་སྤུས་ཚད་མཐོ་རུ་གཏོང་བའི་འགག་རྩ་ཡིན་ཞིང་། རང་སྦྱོང་གི་ནུས་པ་གསོ་སྦྱོང་བྱེད་པར་ལྟ་ཀློག་བྱ་རྒྱུ་ནས་འགོ་བཙུགས་དགོས་པ་དང་དགེ་རྒན་རྣམས་ཀྱིས་ངེས་པར་དུ་དཔེ་སྟོན་ཏེ་སློབ་ཚན་གྱི་ནང་དོན་རེ་རེ་བཞིན་དང་དུམ་བུ་རེ་རེ་བཞིན་གོ་བ་ལོན་པ་དང་འགྲེལ་བཤད་རྒྱག་པ་དང་གལ་ཆེའི་སློབ་ཁྲིད་ཀྱི་ཐ་སྙད་དང་། འགག་རྩའི་ཚིག་གྲུབ། གལ་ཆེའི་ཡི་གེ་བཅས་ཡང་ཡང་ཀློག་པ་དང་ཞིབ་ཚགས་བཀླགས་པ་དང་ཆབས་ཅིག་སློབ་ཚན་ཕྱི་རོལ་གྱི་བྱེད་སྒོའི་ཚོགས་ཆུང་ལ་བརྟེན་ནས་སློབ་མ་ཚོར་ཕན་ཚུན་སྤེལ་རེས་བྱེད་དུ་འཇུག་དགོས། དེ་འདྲ་བྱས་ན་གཞི་ནས་སློབ་མ་ཚོས་ཕན་ཚུན་བློ་སྒོ་འབྱེད་པའི་ཕན་འབྲས་ཐོན་པ་དང་སློབ་མ་ཚོས་སླར་ཡང་ལྟ་ཀློག་བྱེད་རྒྱུར་སྐུལ་མ་ཐེབས་ཏེ་ཀློག་དེབ་ནང་ནས་འདྲི་ལམ་འཚོལ་བ་དང་རང་ཉིད་ཀྱིས་སྔོན་ལ་ལྟ་ཀློག་བྱེད་སྐབས་ཀྱི་ཧོལ་རྒྱུག་ཤོར་བའི་རིགས་ཁ་གསབ་ཐུབ་ནས་ཤེས་བྱ་སྔར་བས་ལེགས་ཁྲིད་དང་ཁོང་དུ་ཆུད་དེ་ལྟ་ཀློག་གི་ཚད་གཞི་དང་རིམ་པ་མཐོ་རུ་གཏོང་ཐུབ།      མདོར་ན། སློབ་ཁྲིད་ཀྱི་སྤུས་ཚད་མཐོ་རུ་གཏོང་བར་དགེ་རྒན་རང་ངོས་ཀྱི་བྱང་ཚད་བཟང་པོ་ནི་རྨང་གཞི་དང་། སློབ་ཁྲིད་བྱེད་སྟངས་བཟང་པོ་ནི་བྱ་ཐབས། དགེ་སློབ་དབར་གྱི་འབྲེལ་བ་བཟང་པོ་ནི་འགན་ལེན། སློབ་མའི་རང་ངོས་ནུས་པ་ཆེ་རུ་གཏོང་རྒྱུ་ནི་འགག་རྩ་བཅས་སོ།