བོད་ལྗོངས་ཀྱིས་སློབ་གསོའི་ཐད་མ་རྩ་འཇོག་ཤུགས་ཇེ་ཆེར་བཏང་སྟེ་སློབ་གསོའི་འགན་ལེན་གྱི་ཆུ་ཚད་གོང་མཐོར་བཏང་བ།
རང་སྐྱོང་ལྗོངས་ཀྱིས་སྔ་ཕྱི་བར་གསུམ་དུ་སློབ་གསོ་སྔོན་དུ་གོང་འཕེལ་གཏོང་རྒྱུའི་འཐབ་ཇུས་མཐའ་འཁྱོངས་བྱེད་རྒྱུར་གཡོ་འགུལ་མེད་པ་བྱས་ནས་སློབ་གསོའི་ཐད་ཀྱི་གཏོང་སྒོ་འགན་ལེན་ཐུབ་པའི་ནུས་པ་རྒྱུན་འཁྱོངས་ཀྱི་ལམ་སྲོལ་ཞིག་རིམ་གྱིས་བཙུགས་ཡོད་ལ་སློབ་གསོར་མ་འཇོག་བྱེད་ཚད་ཟམ་མི་ཆད་པར་གོང་མཐོར་བཏང་ཡོད།          གསར་འགོད་པས་བོད་རང་སྐྱོང་ལྗོངས་མི་དམངས་འཐུས་ཚོགས་སྐབས་དགུ་པའི་ཚོགས་འདུ་ཐེངས་དྲུག་པ་བརྒྱུད་ཤེས་རྟོགས་བྱུང་བར། ཉེ་བའི་ལོ་གསུམ་ནང་། བོད་རང་སྐྱོང་ལྗོངས་ཀྱི་སློབ་གསོའི་འགྲོ་གྲོན་བསྟུད་མར་ཁ་གསབ་བྱས་ཡོད་པ་རེད། ༢༠༠༨ལོ་དང་༢༠༠༩ལོ། ༢༠༡༠ལོ་བཅས་ལ་བོད་ལྗོངས་ནོར་སྲིད་ཀྱི་རྒྱུན་ལྡན་རང་བཞིན་གྱི་ཡོང་སྒོ་ཁག་སོ་སོར་སྒོར་དུང་ཕྱུར༢༩.༠༦དང་། སྒོར་དུང་ཕྱུར༣༣.༦༢ སྒོར་དུང་ཕྱུར༣༥.༦༩བཅས་བཏང་ཡོད་པ་རེད། སྔོན་རྩིས་ཀྱི་ནང་དུ་སློབ་གསོའི་ཐད་ལ་གྲོན་དངུལ་བཏང་བ་ནི་ཁག་སོ་སོར་སྒོར་དུང་ཕྱུར༤༧.༥༥དང་། སྒོར་དུང་ཕྱུར༥༧.༦༡ སྒོར་དུང་ཕྱུར༦༢.༦༠བཅས་ཡིན། ༢༠༡༠ལོར་བོད་ཀྱི་སློབ་གསོའི་ཐད་ཀྱི་མ་དངུལ་གཏོང་སྒོ་དེས་ལྗོངས་ཡོངས་ཀྱི་རྒྱལ་དམངས་ཐོན་སྐྱེད་ཀྱི་སྤྱིའི་རིན་ཐང་གི་བརྒྱ་ཆ༡༢.༣༣ཟིན་ཡོད་པ་དང་ལྗོངས་ཡོངས་ཀྱི་ནོར་སྲིད་གཏོང་སྒོའི་བརྒྱ་ཆ༡༡.༡༣ཟིན་ཡོད། ༢༠༡༡ལོར་སློབ་གསོའི་ཐད་ཀྱི་མ་དངུལ་གཏོང་སྒོ་ཚོད་རྩིས་བྱས་ན་སྒོར་དུང་ཕྱུར༨༠ཟིན་ཡོད།      སློབ་གྲྭ་འཛུགས་སྐྱོང་བྱེད་རྒྱུའི་ཐད། རང་སྐྱོང་ལྗོངས་ཀྱིས་རྒྱལ་ཁབ་ཀྱི་སློབ་གསོའི་འཆར་འགོད་རྩ་གནད་ཀྱི་དགོངས་དོན་དོན་འཁྱོལ་ནན་པོ་བྱས་ཏེ་རྒྱལ་ཁབ་ནས་རོགས་སྐྱོར་ཐོབ་པར་བརྩོན་ལེན་ཧུར་ཐག་གིས“ལོ་ལྔ་ཚན་བཅུ་གཉིས་པའི”རིང་ཕྱོགས་ཡོངས་ནས་སློབ་གསོའི་འཛུགས་སྐྲུན་རྣམ་གྲངས་ལ་འཆར་གཞི་བཀོད་པ་རེད། འཛུགས་སྐྲུན་ལས་གཞི་ཁག་ལྔ་ལག་བསྟར་བྱེད་རྒྱུ་སྟེ། ཁག་སོ་སོར་དབྱེ་ན། ཞིང་འབྲོག་ཁུལ་གྱི་སློབ་གྲྭར་མ་ཞུགས་གོང་གི་སྐད་གཉིས་བུ་བཅོལ་ཁང་འཛུགས་སྐྲུན་བྱེད་རྒྱུའི་ལས་གཞིར་སྒོར་དུང་ཕྱུར༡༣གཏོང་རྒྱུ་དང་བུ་བཅོལ་ཁང་ཁག༦༠༨གསར་རྒྱག་བྱེད་རྒྱུ། འགན་བབ་སློབ་གསོའི་ཞག་སྡོད་ལམ་སྲོལ་གྱི་སློབ་གྲྭ་འཛུགས་སྐྲུན་བྱེད་རྒྱུའི་ལས་གཞིར་སྒོར་དུང་ཕྱུར༢༨གཏོང་རྒྱུ་དང་སློབ་གྲྭ་ཁག༤༨༠གསར་རྒྱག་དང་བཟོ་བཅོས་རྒྱ་སྐྱེད་བྱེད་རྒྱུ། མཐོ་རིམ་སློབ་འབྲིང་དཀྱུས་མ་འཛུགས་སྐྲུན་བྱེད་རྒྱུའི་ལས་གཞིར་སྒོར་དུང་ཕྱུར༦གཏོང་རྒྱུ་དང་སློབ་གྲྭ་ཁག༡༩གསར་རྒྱག་དང་བཟོ་བཅོས་བྱེད་རྒྱུ། མཐོ་རིམ་སློབ་གྲྭ་འཛུགས་སྐྲུན་བྱེད་རྒྱུའི་ལས་གཞིར་སྒོར་དུང་ཕྱུར༦བཏང་ནས་སློབ་གྲྭ་ཁག༧བཟོ་བཅོས་བྱ་རྒྱུ། ལས་རིགས་སློབ་གསོའི་རྨང་གཞིའི་ནུས་པ་འཛུགས་སྐྲུན་བྱེད་རྒྱུའི་ལས་གཞིར་སྒོར་དུང་ཕྱུར༥གཏོང་རྒྱུ་དང་སློབ་གྲྭ་ཁག༣གསར་སྐྲུན་དང་སློབ་གྲྭ་ཁག༦བཟོ་བཅོས་རྒྱ་སྐྱེད་བྱེད་རྒྱུ་བཅས་ཡིན་པ་རེད། འཛུགས་སྐྲུན་རྣམ་གྲངས་དེ་དག་སྒྲིག་འཛུགས་དང་ལག་བསྟར་བྱེད་བཞིན་ཡོད་ལ་ད་ལོར་ལས་འགོ་ཡག་པོ་བརྩམས་ཡོད་ཅིང་འཛུགས་སྐྲུན་མ་དངུལ་སྒོར་དུང་ཕྱུར༡༠གཤམ་གཏོང་དང་བཀོད་སྒྲིག་བྱས་ཟིན་ཡོད་པ་རེད།      དེ་བཞིན་འདི་ལོ་རང་སྐྱོང་ལྗོངས་ཀྱིས་བསྟུད་མར་སློབ་གསོ་སྟོབས་ཆེར་གཏོང་རྒྱུ་དང་དམངས་ཕན་སྲིད་ཇུས་རབ་དང་རིམ་པ་བཏོན་ཡོད་པ་གཙོ་གཤམ་གསལ།   གཅིག འགན་བབ་སློབ་གསོ་ཆ་ཚང་གི་སློབ་ཡོན་མི་ལེན་པའི་སློབ་གསོ་ལག་བསྟར་བྱེད་པའི་རྨང་གཞིའི་ཐོག  ད་ལོ“འགན་ལེན་གསུམ”གྱི་སྲིད་ཇུས﹙ཟས་མལ་སློབ་གསུམ་གྱི་འགྲོ་གྲོན་ནར་གཏོང་བྱེད་རྒྱུ﹚དེ་ཞིང་འབྲོག་མང་ཚོགས་ཁྱིམ་ཚང་གི་བུ་ཕྲུག་དང་གྲོང་ཁྱེར་གྲོང་རྡལ་གྱི་དཀའ་ངལ་ཡོད་པའི་ཁྱིམ་ཚང་དང་ཁེ་ལས་ཀྱི་དཀའ་ངལ་ཡོད་པའི་ཁྱིམ་ཚང་གི་བུ་ཕྲུག་བཅས་ཚང་མར་ཁྱབ་པ་བྱེད་རྒྱུ་མ་ཟད། “འགན་ལེན་གསུམ”གྱི་འགྲོ་གྲོན་ཚད་གཞི་དེ་ལོ་རེར་སློབ་མ་རེར་ས་ཁུལ་རིགས་གཉིས་པར་སྒོར༢༢༠༠དང་ས་ཁུལ་རིམ་པ་གསུམ་པར་སྒོར༢༣༠༠ ས་ཁུལ་རིམ་པ་བཞི་པ་དང་མཐའ་མཚམས་རྫོང་ལ་སྒོར༢༤༠༠བཅས་སུ་སྤར་བས་འགན་བབ་སློབ་གསོའི་དུས་རིམ་ཀྱི་སློབ་མ་ཁྲི༤༢ལ་ཁེ་བཟང་རག་ཡོད།     གཉིས། སློབ་འབྲིང་དང་སློབ་ཆུང་ལ་ལོ་རེ་རེར་སློབ་མ་རེར་ཆ་སྙོམས་སྤྱི་སྤྱོད་འགྲོ་གྲོན་ཚད་གཞི་སྒོར༦༠༠དང་སྒོར༤༠༠ཡིན་པ་ནས་སྒོར༧༠༠དང་སྒོར༥༠༠བར་སྤར་ཡོད་པ།      གསུམ། ཞིང་འབྲོག་ཁུལ་གྱི་སློབ་ཞུགས་མ་བྱས་གོང་གི་སློབ་གསོ་དང་གྲོང་ཁྱེར་གྲོང་རྡལ་གྱི་དཀའ་ངལ་ཡོད་པའི་ཁྱིམ་ཚང་། ཁེ་ལས་ཀྱི་དཀའ་ངལ་ཡོད་པའི་ཁྱིམ་ཚང་བཅས་ཀྱི་བྱིས་པ་སློབ་ཞུགས་མ་བྱས་གོང་གི་སློབ་གསོ་དང་ལེན་བྱེད་སྐབས་སློབ་ཡོན་མི་ལེན་པའི་སློབ་གསོ་དང་ནོར་སྲིད་ཀྱི་ཁ་གསབ་རོགས་དངུལ་ཚད་གཞི་ནི་ས་ཁུལ་རིགས་གཉིས་པར་སྒོར༢༢༠༠དང་ས་ཁུལ་རིམ་པ་གསུམ་པར་སྒོར༢༣༠༠ས་ཁུལ་རིམ་པ་བཞི་པ་དང་མཐའ་མཚམས་རྫོང་ལ་སྒོར༢༤༠༠བཅས་ཡིན།     བཞི། མཐོ་རིམ་སློབ་འབྲིང་དུས་མཚམས་ཀྱི་སློབ་གསོའི་ཐད﹙མཐོ་རིམ་སློབ་འབྲིང་དཀྱུས་མ་དང་འབྲིང་རིམ་ལས་རིགས་སློབ་གྲྭ﹚སློབ་ཡོན་མི་ལེན་པའི་སློབ་གསོ་དང་“འགན་ལེན་གསུམ”གྱི་སྲིད་ཇུས་ལག་བསྟར་བྱས་ཡོད་པས་སློབ་མ་ཁྲི༦ཙམ་ལ་ཁ་བཟང་རག་ཡོད།       ལྔ། རྫོང་དང་རྫོང་མན་གྱི་ཞིང་འབྲོག་ཁུལ་དུ་འགན་བབ་སློབ་གསོའི་དུས་མཚམས་ཀྱི་སློབ་མར་འགྲིམ་འགྲུལ་གྱི་གྲོན་དངུལ་ཁ་གསབ་རོགས་དངུལ་སྤྲོད་རྒྱུའི་སྲིད་ཇུས་ལག་བསྟར་བྱས་པས་ལོ་རེར་སློབ་མ་རེར་ཆ་སྙོམས་སྒོར༡༠༠ཡིན།      དྲུག ཞིང་འབྲེལ་དང་གཏེར་འབྲེལ། དགེ་འོས་སློབ་གྲྭའི་སློབ་མ་བཅས་ལ་སློབ་ཡོན་མི་ལེན་པའི་སློབ་གསོའི་ཁ་གསབ་རོགས་དངུལ་གྱི་ཚད་གཞི་སྔར་བས་མཐོ་རུ་བཏང་ཡོད་པ་དེ་ལོ་རེར་སློབ་མ་རེར་ཆ་སྙོམས་སྒོར༥༡༠༠ཡིན་པ་ནས་སྒོར༥༦༠༠ལ་སྤར་ཡོད་པས་སློབ་མ༡༢༠༠༠ལ་ཁེ་བཟང་རག་ཡོད།     བདུན། མཐོ་རིམ་སློབ་གྲྭ་དཀྱུས་མའི་སློབ་མ་ཚང་མར་གྲོན་དངུལ་གཏོང་བའི་ཚད་གཞི་དེ་སྔར་བས་མཐོ་རུ་བཏང་ཡོད་པ་དེ་ལོ་རེར་སློབ་མ་རེར་ཆ་སྙོམས་སྒོར༢༠༠༠༠ཡན་ཟིན་ཡོད། མཐོ་རིམ་སློབ་གྲྭའི་སློབ་ཁྲིད་ཀྱི་སྤུས་ཚད་ལེགས་སུ་གཏོང་རྒྱུར་རྒྱབ་སྐྱོར་བྱེད་རྒྱུར་ཆེད་སྤྱོད་མ་དངུལ་སྒོར་ཁྲི༦༠༠༠བཟོས་ཡོད།       བརྒྱད། ས་གནས་ཀྱི་སློབ་གསོའི་ཞོར་དངུལ་བསྡུ་འགོ་རྩོམ་པ་དང་ས་ཆ་གཞན་འཚོང་གི་ཁེ་འབབ་ཀྱི་བརྒྱ་ཆ༡༠སློབ་གསོ་གོང་འཕེལ་གཏོང་རྒྱུར་རྒྱབ་སྐྱོར་བྱེད་རྒྱུའི་ཐོག་གཏོང་རྒྱུའི་སྲིད་ཇུས་བཟོ་འབེབས་བྱས་ཡོད།      དགུ། དམིགས་བསལ་སློབ་གསོའི་སློབ་གྲྭའི་དགེ་རྒན་ལ་དམིགས་བསལ་སློབ་གསོའི་ཁ་གསབ་རོགས་དངུལ་བརྒྱ་ཆ༣༠སྤྲོད་རྒྱུའི་སྲིད་ཇུས་དོན་འཁྱོལ་ནན་ཏན་བྱས་ཏེ་དམིགས་བསལ་སློབ་གསོའི་སློབ་གྲྭའི་སློབ་མར“འགན་ལེན་གསུམ”གྱི་འགྲོ་གྲོན་ཚད་གཞི་དེ་ལོ་རེར་སློབ་མ་རེར་ཆ་སྙོམས་སྒོར༥༠༠༠ལ་སྤར་ཡོད་པ་དང་། སློབ་མའི་སྤྱི་སྤྱོད་འགྲོ་གྲོན་གྱི་ཚད་གཞི་དེ་སློབ་གྲྭ་དཀྱུས་མར་ལོ་རེར་སློབ་མ་རེར་སྤྱི་སྤྱོད་འགྲོ་གྲོན་གྱི་ལྡབ༦སྤར་ཡོད།      བཅུ། ནང་སའི་བོད་ལྗོངས་འཛིན་གྲྭའི﹙སློབ་གྲྭ﹚སློབ་གཉེར་གྱི་ཁ་གསབ་རོགས་དངུལ་ཚད་གཞི་སྔར་བས་མཐོ་རུ་བཏང་ཡོད་པས་དེ་ལོ་རེར་སློབ་མ་རེར་ཆ་སྙོམས་སྒོར༤༥༠༠ཟིན་ཡོད།     དེ་ལྟར་སློབ་གསོའི་ཐད་མ་རྩ་འཇོག་ཤུགས་ཇེ་ཆེར་གཏོང་བ་དང་སློབ་གསོ་སྟོབས་ཆེར་བཏང་སྟེ་དམངས་ཕན་སྲིད་ཇུས་སྣེ་མང་བཏོན་ནས་སློབ་གསོ་འགན་ལེན་གྱི་ཆུ་ཚད་གོང་མཐོར་བཏང་བར་རྒྱ་ཆེའི་མི་དམངས་མང་ཚོགས་ཀྱིས་སྙིང་ཐག་པ་ནས་བརྩི་བཀུར་ཐོབ་པ་དང་སློབ་གསོར་མོས་པའི་སེམས་ཤུགས་ཆེར་ཕྱིན་ཡོད།