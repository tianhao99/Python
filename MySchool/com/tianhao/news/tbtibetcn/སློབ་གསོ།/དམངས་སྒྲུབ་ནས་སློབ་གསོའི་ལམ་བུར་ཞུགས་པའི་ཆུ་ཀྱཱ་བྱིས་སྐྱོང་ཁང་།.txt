དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་།
སློབ་གྲྭ་འདི་ནས་ཐོན་པའི་སློབ་མ།　　༢༠༠༩ལོར་སློབ་གྲྭ་འདིར་ཐོག་མར་བྱིས་པ༡༧ཐོན་པ་རེད། དེ་ནས་རིམ་བཞིན་སློབ་མ་ཇེ་མང་དུ་སོང་སྟེ༢༠༠༩-༢༠༡༠བར་ཡུལ་ཚོ་ལ་སློབ་མ༣༠བསྐྱལ་བ་ཡིན། ༢༠༡༠-༢༠༡༡བར་སློབ་མ༤༥དང་། ༢༠༡༡-༢༠༡༢བར་སློབ་མ༤༠ ༢༠༡༢-༢༠༡༣བར་སློབ་མ ༥༠ ༢༠༡༣-༢༠༡༤བར་སློབ་མ༢༠ ད་ལོ་འདིར་སློབ་མ༣༧གྱིས་སློབ་སྦྱོང་བྱེད་ཀྱིན་ཡོད། ང་ཚོས་སློབ་མ་དག་མཐར་ཕྱིན་ཏེ་ཡུལ་ཚོ་ལ་སྐྱེལ་སྐབས་ཀྱང་མཉམ་གཅིག་ཏུ་རླངས་འཁོར་ཞིག་བཀོད་སྒྲིག་བྱས་ཏེ་དངོས་སུ་བསྐྱལ་ནས་སོང་བ་ཡིན། ༢༠༡༢ལོར་ང་ཚོའི་འདི་ནས་མཐར་ཕྱིན་པའི་སློབ་མ་ལྔ་ཡིས་ཡུལ་ཚོ་ནས་རྒྱུགས་བླངས་ཏེ་ཨང་དང་པོ་ནས་ལྔ་བའི་བར་བསྟུད་མར་བླངས་བྱུང་། དེ་ནི་ཧ་ཅང་ཡིད་སེམས་སྤྲོ་བའི་སྐབས་ཤིག་རེད། ཡིན་ཡང་དེ་ལྟ་བུའི་འབྲས་བུ་ནི་ཐེངས་མང་པོ་ལོན་རྒྱུ་དཀའ་མོ་ཞིག་རེད།　  དགེ་རྒན་གསུམ་གྱི་ཡོང་འབབ།　　༢༠༠༩ནས༢༠༡༡བར་དུ་བྱིས་སྐྱོང་ཁང་འདིའི་དགེ་རྒན་གསུམ་གྱི་ཡོང་འབབ་སྡེ་བའི་ནང་ཁུལ་ནས་ཐག་གཅོད་བྱས་ཤིང་སློབ་མ་རེའི་ཁྱིམ་བདག་རེའི་སྒོར༣༠༠དང་སྡེ་བ་གཞུང་ནས་སྒོར༢༠༠རེ་གནང་སྟེ་དགེ་རྒན་གསུམ་གྱི་སྟེང་དུ་བགོས་ན་དགེ་རྒན་རེ་ལ་ཟླ་རེར་ཡོང་འབབ་སྒོར༥༠༠ཡས་མས་ཀྱིས་ལོ་ངོ་གསུམ་འགོར་བ་རེད། ༢༠༡༡ནས་བཟུང་སྟེ་སློབ་གྲྭ་འདི་ལ་རྒྱལ་ཁབ་ཀྱིས་དོ་སྣང་བྱེད་འགོ་ཚུགས་ཏེ་དགེ་རྒན་རེར་ཟླ་རེར་སྒོར༡༨༠༠ཡི་ཟླ་ཕོགས་ད་བར་དུ་གནང་པ་རེད།　　 དགེ་རྒན་གསུམ་གྱི་གཏམ།　　 སྐབས་དེར་ཁྱིམ་བདག་ཚོའི་རང་རང་ལ་འབབ་ཚད་དེ་ངོ་ཡོད་དང་དགའ་མགུའི་ངང་ནས་སྦྱིན་པ་རེད། ང་ཚོའི་སེམས་སུ་གལ་ཏེ་ཡོང་འབབ་ཅི་ཡང་མེད་པའི་དབང་དུ་བཏང་ཡང་། སློབ་མ་ཚོར་སློབ་ཁྲིད་ཅིག་ཅི་ནས་ཀྱང་བྱེད་དགོས་སྙམ་པའི་ཀུན་སློང་གིས་བསྡད་པ་ཡིན། སྟབས་ལེགས་པ་ཞིག་ལ༢༠༡༡ལོར་སློབ་གཙོ་དཔལ་ལྡན་དབང་ཕྱུག་གཙོ་བྱས་པའི་ཡུལ་ཚོ་དང་རྫོང་སློབ་གསོ་ཅུས་ཀྱི་དོ་སྣང་འོག་ང་ཚོ་ལ་ཟླ་རེར་ཕོགས་སྒོར༡༨༠༠ ཐོབ་སོང་བས་ཁྱིམ་བདག་དང་སྡེ་བའི་དཀའ་ཁག་ཀྱང་མང་པོ་ཞིག་ཐག་བཅད་པ་རེད།　　 ཉིས་སྟོང་བཅོ་ལྔའི་ལོའི་དགེ་སློབ་ཀྱི་མཉམ་པར།　　 སྡེ་གཙོ་ཆོས་དར་དང་འཇིགས་མེད། སློབ་གྲྭ་ཡུལ་ཚོ་ལ་གཅིག་སྡུད་བྱས་ནས་སྡེ་བའི་ནང་སློབ་གྲྭ་འདི་བཙུགས་པ་རེད། དགེ་རྒན་རྣམས་ལ་མཚོན་ན་དཀའ་ངལ་ལ་མི་འཛེམས་པར་སུན་སྣང་མེད་པའི་སྒོ་ནས་སློབ་མ་རྣམས་སྐྱེད་སྲིངས་བྱས་པ་རེད། སློབ་གྲྭ་འདིར་མཚོན་ན་སྡེ་བའི་ཞིང་ལས་སུ་ཆགས་ཡོད་པས་སྤྱི་ཁང་དང་ཡང་ཐག་ཉེ་བས་རྒན་པོ་ཚོས་ཉིན་མོ་སྤྱི་ཁང་དང་མཆོད་རྟེན་ལ་བསྐོར་བ་བྱེད་པ་དང་ནུབ་མོ་བྱིས་པ་སྲུང་བར་སྟབས་ཤིན་ཏུ་བདེ། ཆེས་གཙོ་བོ་ནི་སློབ་གྲྭ་འདི་རང་གི་ཕ་ཡུལ་དང་ཡུལ་མིའི་གམ་དུ་ཆགས་ཡོད་པས་བྱིས་པ་འདིར་བསྡད་ནས་སློབ་སྦྱོང་བྱས་ན་བྱིས་པའི་སེམས་ཁམས་ལ་ཕན་པ་ཆེན་པོ་ཡོད་པ་རེད།　　 བོད་ཡིག་དགེ་རྒན་འཇིགས་མེད་རང་གྲོལ།　　རྒྱ་ཡིག་དགེ་རྒན་བཟང་ལྷ།　　རྩིས་རིག་དགེ་རྒན་གཡང་མོ་འཚོ།　　སློབ་གྲྭའི་ཇ་མ་ཀུན་བཟང་བདེ་ཆེན།དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་།
ད་ལྟའི་དཀའ་ཁག་དང་མ་འོངས་ཀྱི་འཆར་འགོད།     མིག་སྔའི་དཀའ་ཁག 　　ང་ཚོའི་མིག་སྔའི་དཀའ་ཁག་ཆེས་ཆེ་ཤོས་ནི་སྤྱིར་གོང་རིམ་སློབ་གསོའི་སྲིད་ཇུས་ལྟར་ལོ་དྲུག་ཅན་གྱི་མན་ཞིག་སློབ་གྲྭའི་ནང་དུ་ཞུགས་ཚེ་སློབ་སྐབས་རེར་སྒོར༧༠༠ཡི་སློབ་རིན་བསྡུ་དགོས་པ་རེད། དེས་ཁྱིམ་བདག་དག་གིས་སློབ་མ་དག་སློབ་གྲྭར་སྐྱེལ་བར་བར་ཆད་ཆེན་པོ་བཟོ་གིན་འདུག ཁྱིམ་བདག་མང་པོ་ཞིག་གིས་བྱིས་པ་ལོ་ཆུང་ཆུང་དེ་ལྟ་བུ་ཞིག་ལ་སྒོར་དེ་འདྲའི་མང་པོ་ཞིག་བྱིན་ཏེ་སློབ་གྲྭར་བསྐྱལ་ཡང་དེའི་ཚོད་ཀྱི་ཤེས་བྱ་ཞིག་ལོན་ཐུབ་མི་འདུག་འདོད་ནས་སློབ་མ་དག་ལོ་དྲུག་བདུན་ལ་མ་ཐོན་པར་གྲ་སྒྲིག་གི་འཛིན་གྲྭར་མི་སྐྱེལ་བའི་སྣང་ཚུལ་འདུག དྲང་མོར་བཤད་ན་བྱིས་པ་ཆུང་ཆུང་ལོ་ལྔ་དྲུག་ཅན་ཞིག་སློབ་གྲྭར་ཐོན་མ་ཐག་ཤེས་བྱ་མང་པོ་ཞིག་དུས་ཐུང་ངུ་ཞིག་གི་ནང་དུ་ཤེས་རྒྱུ་ནི་ཤིན་ཏུ་དཀའ་མོ་རེད་ལ། བྱིས་པའི་ལོ་ཚོད་དང་ཡང་མི་མཐུན་པ་ཞིག་རེད། གལ་ཏེ་བྱིས་པ་ལོ་ན་དྲུག་མན་གྱི་བྱིས་པའང་དེའི་ཡན་གྱི་བྱིས་པ་ལྟར་འདྲ་མཉམ་གྱིས་སློབ་གསོ་མྱངས་འོས་པའི་བྱིས་པའི་ཁྲོད་དུ་འཇོག་པའི་ལམ་ལུགས་ཤིག་འབྱུང་ཐུབ་ཚེ། ཁྱིམ་བདག་གིས་བྱིས་པ་སློབ་གྲྭར་སྐྱེལ་བར་སྐུལ་མ་བྱེད་ཐུབ་ལ། བྱིས་པོ་ཚོ་སློབ་ཆུང་ལ་དངོས་སུ་ཞུགས་པའི་སྔོན་གྱི་སྟ་གོན་ནམ་བར་བརྒལ་གྱི་དུས་རིམ་ཡང་ལེགས་པོའི་ངང་འགྲུབ་ངེས་རེད། 　　 བྱིས་པ་ཁྲིད་ནས་འགྲོ་གིན་པའི་ཁྱིམ་བདག　　 མ་འོངས་ཀྱི་འཆར་འགོད།　　 དགེ་རྒན་གསུམ་གྱིས་ཐོག་མའི་སློབ་མ༡༧ནས་ད་ལྟའི་སློབ་མ༣༠-༤༠ལྷག་གིས་གྲུབ་པའི་སློབ་གྲྭ་འདིའི་ཀྱག་ཀྱོག་གི་འདས་པ་དང་། གནད་འགག་གི་ད་ལྟ། རེ་བའི་བལྟམས་པའི་མ་འོངས་པ་སོགས་ལ་འཆར་གཞི་འགོད་ཀྱིན་འདུག　　 དགེ་རྒན་གསུམ་གྱི་གཏམ།　　 ད་ལྟར་མཚོན་ན་སྔོན་ཆད་དང་བསྡུར་ན་ཆ་རྐྱེན་ཤིན་ཏུ་ལེགས་པ་རེད། ཡིན་ཡང་ད་དུང་ཆ་རྐྱེན་གྱིས་མི་འདང་ས་མང་པོ་འདུག དཔེར་ན་ཇ་ཁང་རྙིང་ཞིང་ས་རྡུལ་ཆེ་ལ་ཇ་མར་དཀའ་ཁག་ཆེ་བ། མལ་ཁྲི་ཡོད་ཀྱང་བྱིས་པ་ཚོ་ཉིན་གུང་ངལ་གསོ་སའི་མལ་ཁང་མེད་པ། ཁང་པའི་ཕྱི་ཡི་བྱིས་པའི་རྩེད་ཆས་ཀྱིས་མི་འདང་བ། སློབ་གྲྭའི་ར་སྐོར་སྡོང་བོ། མེ་ཏོག ཆུ་སོགས་འཛོམས་པའི་ལྗང་མདོག་ཅན་དུ་སྒྱུར་ཐུབ་མེད་པ་དང་། རྡོ་ཟེགས་ཀྱི་ནང་དུ་བྱིས་པ་ཚོ་རྩེད་མོ་རྩེད་སྐབས་རྨས་སླ་བ་སོགས་ཕྱི་ཡི་ཁོར་ཡུག་མཛེས་མིན་གྱིས་བྱིས་པའི་སེམས་ཁམས་དང་སློབ་སྦྱོང་གི་འདུ་ཤེས་ལ་ཐད་ཀར་དུ་རག་ལས་པས་མ་འོངས་པར་སློབ་གྲྭ་འདིའི་ཁོར་ཡུག་ཇེ་མཛེས་སུ་གཏོང་རྒྱུ་དེ་ང་ཚོའི་དམིགས་འབེན་དང་། སློབ་གྲྭར་དྲ་རྒྱ་མེད་པའི་དེང་རབས་ཀྱི་རྗེས་སྙེག་དཀའ་བ། བྱིས་པ་ལ་ཉེ་བར་མཁོ་བའི་ལག་ཤེས་དང་། གླུ་དབྱངས། རི་མོ་སོགས་མུ་མཐུད་དུ་སློབ་སྦྱོང་བྱེད་དགོས་པ་དང་། བྱིས་པའི་སེམས་ཁམས་ལ་ཕན་ཞིང་མི་རིགས་ཀྱི་སྐད་དང་རིག་གནས་རྒྱུད་འཛིན་བྱེད་ཐུབ་པའི་འགུལ་རིས་གློག་བརྙན་སོགས་ཤིན་ཏུ་མཁོ་ཞིང་། ང་ཚོ་ལའང་བོད་ཁུལ་གྱི་བྱིས་སྐྱོང་ཁང་སོ་སོའི་སློབ་གསོའི་ལམ་ལུགས་དང་ཉམས་མྱོང་། བྱིས་པ་དེ་མི་རིགས་དང་ཤེས་ཡོན་ལ་དགའ་ཞིང་། ཡ་རབས་དང་ཀུན་སྤྱོད་ལེགས་པོ་ཅན་ཞིག་ཏུ་བསྒྱུར་བའི་སྐོར་གྱི་དཔེ་བཟང་རེ་སློབ་རྒྱུ་དང་ཉན་རྒྱུའི་གོ་སྐབས་ཡོད་ཚེ་དེ་ནི་ཡིད་སེམས་ཧ་ཅང་མགུ་བའི་དོན་ཞིག་རེད་ལ། བོད་སྤྱི་ཚོགས་ཡོངས་ནས་བྱིས་པའི་ན་སོ་ཆུང་བའི་སྐབས་ཀྱི་སློབ་གསོ་ལ་དོ་ཁུར་བྱེད་རྒྱུ་དེ་མཇུག་མཐའི་རེ་བ་ཡིན། 　　ས་དམར་གྱིས་རླངས་འཁོར་སྒོ་ཕྱུགས་བཟོ་བའི་བྱིས་པ་དག　　དགེ་རྒན་ཚོའི་ཁྱིམ་བདག་ལ།　　 ༡.ཁྱིམ་བདག་ལ་ལས་བྱིས་པ་ན་སོ་རན་པའི་སྐབས་སུ་མ་གཏོགས་སློབ་གྲྭར་སྐྱེལ་གྱིན་མི་འདུག དོན་དངོས་སུ་བྱིས་པ་སློབ་གྲྭར་འགྲོ་བ་དང་སློབ་སྦྱོང་བྱེད་པར་བར་བརྒལ་གྱི་དུས་རིམ་ཞིག་གམ་གྲ་སྒྲིག་གི་དུས་ཡུན་ཞིག་དགོས་པ་རེད།　　 ༢.དགེ་རྒན་གཡང་མོ་འཚོས་ཁྱིམ་བདག་ཚོས་བྱིས་པ་ལ་དགེ་རྒན་བཙན་པོ་ཡིན་ནི་རེད། ལས་བྱ་མ་བྲིས་ན་གཅར་རྡུང་བྱེད་ངོས་རེད་ཅེས་འཇིགས་སྐུལ་མི་བྱེད་པར་སློབ་གྲྭ་ནི་དགའ་བའི་སྐྱེད་ཚལ་ཞིག་ཡིན་པར་བརྗོད་ན་བྱིས་པ་སློབ་གྲྭར་དགའ་རྒྱུར་ཕན་ཐོགས་ཡོད།　　 ༣ དགེ་རྒན་བཟང་ལྷས་ལོ་རིམ་ཅུང་མཐོ་བ་ཡིན་ན་འཇིགས་སྐུལ་དགོས་པ་ཡོད་ཀྱང་། བྱིས་སྙོར་ཁང་ཞིག་ལ་མཚོན་ན་བྱིས་པ་ལ་འཇིགས་སྐུལ་བ་ནི་ཐབས་མཆོག་ཅིག་མིན།　　 ༤  དགེ་རྒན་འཇིགས་མེད་རང་གྲོལ་གྱིས་ལོ་ཡི་ཆ་ནས་ལོ་བཞི་ནས་བཟུང་སྟེ་བསྐྱལ་ན་བཟང་། རིམ་པ་དམའ་བ་ལ་དཔེ་ཁུག་འཁུར་བ། སྨྱུ་གུ་འཛིན་པ་སོགས་བསླབ་སྟེ་སློབ་གྲྭ་ལ་དགའ་སྤྲོ་སྐྱེད་རྒྱུ་ལས་ཐད་ཀར་དུ་ལས་བྱ་ཡོད་མེད། འབྲི་མི་འབྲི་སོགས་ཀྱི་ཆེད་དུ་གཅར་རྡུང་བྱས་ན་མི་འགྲིག　　　　 བྱིས་པ་ཁྲིད་ནས་འགྲོ་གིན་པའི་ཁྱིམ་བདག　　 དགེ་རྒན་ནི་ཅི་ལྟ་བུ་ཞིག་ཡིན་འོས།　　 འཇིགས་མེད་རང་གྲོལ་གྱིས་དགེ་རྒན་ཞིག་ལ་བསམ་བློའི་འདུ་ཤེས་དགོས་པ་རེད། སློབ་མ་རྣམས་ལ་རྗེས་ཕྱོགས་ལས་ཀའམ་ཁེ་ཕན་ཅུང་ཙམ་རེག་པའི་ཆེད་དུ་སློབ་སྦྱོང་བྱེད་དགོས་ཞེས་མི་བརྗོད་པར་སློབ་མ་ལ་གསལ་བྱེད་ཀྱི་སྦྱོར་ཀློག་སོགས་རྒྱུད་ལ་ལེགས་པོ་ཞིག་འཇོག་རྒྱུ། སློབ་མ་ལ་ཟུར་ཟ་དང་ཁྱད་གསོད་མ་བྱས་པར། ཁོང་ཁྲོ་མ་སྐྱེས་པར་ཡང་ནས་ཡང་དང་བསྐྱར་ནས་བསྐྱར་ཐེངས་མ་བརྒྱ་བྱེད་དགོས་ཀྱང་ནུས་པ་ཞིག་ཡིན་ན་བྱིས་པའི་དགེ་རྒན་ལེགས་པོ་ཞིག་འཁྱོངས་རྒྱུ་རེད། དུས་རྒྱུན་དུ་གྲ་སྒྲིག་གི་སེམས་ཀྱིས་མི་རེ་རེ་དང་འཚམས་པར་ཤེས་བྱ་སློབ་མ་སོ་སོའི་རྒྱུད་ལ་འཇོག་དགོས་པ་དེ་རེད།　 　བཟང་ལྷས་བྱིས་པ་ཚོ་ལ་ཤ་ཚ་སྙིང་ཉེ་དང་བསམ་པ་ཡར་སེམས་ཀྱི་སྒོ་ནས་སློབ་ཁྲིད་བཟང་པོ་ཞིག་བྱེད་རྒྱུ་དེ་དགེ་རྒན་ཞིག་གི་འོས་འགན་རེད།　　 གཡང་མོ་འཚོས་དགེ་རྒན་ལ་ལས་སློབ་སྦྱོང་ཡག་པོ་ཅན་ཁོ་ན་ལ་མཐོང་ཆེན་ལས་སློབ་སྦྱོང་མི་ལེགས་པ་ལ་མཐོང་ཆུང་བྱེད་པའི་སྣང་ཚུལ་འདུག སློབ་ཁྲིད་བྱེད་སྐབས་ཤེས་མི་ཤེས་མ་བརྟག་པར། རབ་འབྲིང་ཐ་སོགས་མ་དགར་བར་འདྲ་མཉམ་དུ་སློབ་ཁྲིད་བྱེད་རྒྱུ་ནི་དགེ་རྒན་ཞིག་གི་ཀུན་སློང་ཡིན་དགོས་པར་བསམ།　　གསར་འགོད་པའི་གཏམ།　　བདག་གིས་བྱིས་སྐྱོང་ཁང་འདི་ལྟ་བུ་ཞིག་ཐེངས་འདིའི་བརྗོད་བྱ་ལ་འདེམས་དོན་གཙོ་བོ་ནི། གཅིག བྱིས་སྐྱོང་ཁང་འདི་ནི་རྒྱལ་ཁབ་ཀྱིས་གོང་ནས་མར་བཙུགས་པ་ཞིག་མ་ཡིན་པར་དམངས་ནས་ཡར་རང་འགུལ་གྱིས་བཙུགས་པའི་སློབ་གྲྭ་ཞིག་ཡིན་པས་སློབ་གྲྭ་གཞན་དག་དང་བསྡུར་ན་དུས་རབས་གསར་བའི་ནང་དུ་ལས་རིགས་གསར་བ་སྔོག་འདོན་བྱེད་པའི་དཔེ་མཚོན་ལྟ་བུར་གྱུར་ཡོད་བསམ། གཉིས། སློབ་གྲྭ་འདིར་ཡོད་པའི་དགེ་རྒན་དག་སློབ་གྲྭ་ཆེན་མོ་ནས་མཐར་ཕྱིན་ཏེ་འོངས་པ་མ་ཡིན་ལ། རྒྱུགས་ཀྱིས་བསྡུས་པའང་མ་ཡིན་པར་བྱ་བ་དང་ལག་ལེན་དངོས་ཀྱིས་གཞན་གྱི་གདེང་འཇོག་ཐོབ་སྟེ་དགེ་རྒན་ཀྱི་ཁྲོད་དུ་སོང་བ་འདིས་ད་ལྟའི་བོད་སྤྱི་ཚོགས་སྟེང་གི་སློབ་གྲྭར་རེ་ཞུགས་སོང་ཞིང་དེ་ནས་ཕྱིར་ཡུལ་དུ་འོངས་ནས་ལས་ཀ་ཅི་ཡང་མེད་པར་སྦྱངས་ཟིན་པའི་ཡོན་ཏན་ཆུད་ཟོས་སུ་གཏོང་བ་དང་། ཉེ་འཁོར་གྱི་མིས་ཀྱང་ཁོ་ཚོས་སྦྱངས་པའི་ཡོན་ཏན་ལ་མཐོང་ཆེན་མི་བྱེད་པར་ཁོ་ཚོས་རྒྱལ་ཁབ་ཀྱི་བྱ་བ་ཞིག་རེག་མིན་ཁོ་ན་ལ་ལྟ་བའི་གནས་བབ་ལ་སྣེ་ཁྲིད་ཀྱི་ནུས་པ་ལྡན་སྙམ་སྟེ། མི་སུ་ཡིན་ཡང་། ཡོན་ཏན་གྱི་ཚད་ཅི་ལྟ་བུ་ཞིག་ཡིན་ཡང་། གལ་ཏེ་རང་ལ་སེམས་ཤུགས་དང་བརྩོན་པ་ཡོད་ན། གོ་སྐབས་ནི་ག་ས་ག་ནས་འཚོལ་ཆོག་པ་ལས་ཡིན་གཅིག་མིན་གཉིས་གཞན་གྱིས་བྱ་བ་ཞིག་བགོ་བར་བསྒུག་ནས་འདུག་དགོས་པ་ག་ལ་ཡིན། གསུམ། སྤྱིར་ད་ལྟའི་གནས་བབ་ལྟར་ན་སྡེ་བའི་སློབ་གྲྭ་དག་ཡུལ་ཚོ་ལ་བསྡུས་ཤིང་། ཡུལ་ཚོའི་སློབ་གྲྭ་དག་རྫོང་ལ་སྤོར་བའི་གནས་བབ་འདིའི་འོག བྱིས་པ་དང་ཕ་ཡུལ་གྱི་ཁ་ཐག་ཇེ་རིང་ནས་ཇེ་རིང་དུ་འགྲོ་བའི་སྣང་ཚུལ་ཞིག་འདུག་ཅིང་། ཁྱིམ་བདག་མང་པོ་རྫོང་ཐོག་ཏུ་སོང་ནས་བྱིས་པ་སྙོར་སྐྱོང་བྱེད་ཀྱིན་འདུག དེ་ནི་གཅིག་ནས་བཤད་ན་སྔོན་ཐོན་གྱི་སྣང་ཚུལ་ཞིག་རེད་ཅེས་བརྗོད་ཀྱང་ཆོག ཡིན་ཡང་ཕྱོགས་གཅིག་ནས་བཤད་ན་ས་གནས་ཀྱི་སློབ་གསོས་མ་འདང་བས་རྟགས་མཚན་ཞིག་ཀྱང་ཡིན་ཏེ། ས་གནས་སོ་སོའི་སློབ་གསོ་ཇེ་ལེགས་དང་མི་ཡོངས་ཀྱི་རིག་གནས་ཡོན་ཚད་ཇེ་མཐོར་སོང་བ་དང་བསྟུན། སློབ་གྲྭ་དག་ཕྱིར་རང་གི་སྡེ་བའི་ནང་ཚུགས་རྒྱུ་ནི་མ་འོངས་པའི་འཕེལ་ཕྱོགས་དང་ཆོས་ཉིད་ཡིན་བསམ། གལ་ཏེ་བྱིས་པ་སོ་སོའི་ཆུང་དུས་ཀྱི་འཚོ་བ་རྒྱ་ཆེ་མཐོང་ཡངས་ཀྱི་རྩྭ་ཐང་ནས་རོལ་ཐུབ་ན། དེ་ནི་བྱིས་པའི་བདེ་སྐྱིད་ཅིག་དང་མི་ཚེ་གང་བོའི་མཛེས་སྡུག་ཅིག་ཡིན་པར་བསམས།　　ཁ་བྱང་ཕྱི་མོ། དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་།(རྩོམ་འགན་པ། ལྷ་དབང)དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་།
ཁྱིམ་བདག་གི་གཏམ། 　　དོ་བོ། དགེ་རྒན་དག་གིས་བསླབ་པ་བཟང་གི སློབ་གྲྭར་ཐག་ཉེ་བས་རྒན་པོ་དག་གིས་བྱིས་པ་གཉོར་པ་ལའང་སྟབས་བདེ་པོ་འདུག དེ་མིན་སྒྲིག་ལམ་སོགས་ཕྱོགས་གང་ཐད་ནས་ཀྱང་ཤིན་ཏུ་ལེགས་པོ་རེད། འཇིག་རྟེན་རྙིང་བ་ལ་མཚོན་ན་གྲྭ་བ་དག་གིས་ཕ་མའི་ཚབ་བྱས་ནས་སློབ་ཁྲིད་བྱེད་པ་བཞིན་དུ་དགེ་རྒན་འདི་དག་གིས་ཀྱང་ཕ་མ་བཞིན་དུ་བྱིས་པ་ལ་སྙོར་སྐྱོང་བྱས་པ་རེད།　　 དགེ་སློབ་དག་ཟླུམ་གོར་གྱིས་བཙོག་ནས་ལག་ཕྱིས་འཕེན་རེས་ཀྱིས་རྩེད་པ།　　ལྷ་དཔལ་སྐྱབས། ང་རང་གིས་བསམ་ན་དགེ་རྒན་དག་གིས་བྱིས་པ་ཚོར་བདག་བྱས་པ་ཤིན་ཏུ་བཟང་གི ཡིན་ཡང་མི་སུམ་ཅུར་བསམ་པ་སུམ་ཅུ། མཛོ་སུམ་ཅུར་རྭ་ཁ་དྲུག་ཅུ་ཟེར་བ་བཞིན་གཞན་པས་ཅི་དྲན་གྱིན་པ་མི་ཤེས། ཡིན་ཡང་ང་རང་གིས་བལྟས་ན་ཁོང་ཚོ་ཤིན་ཏུ་ལེགས། བྱིས་པ་ཚོས་ཀྱང་དགེ་རྒན་གྱི་བཀའ་བརྩི་གི་འདུག བྱིས་པ་ཐག་རིང་ལ་བསྐྱལ་ན་མི་བདེ་ས་མང་པོ་འདུག དཔེར་ན་ཆུ། འབུད་ཆས་སོགས་ཀྱི་ཐད་ནས་ཀྱང་སྟབས་མི་བདེ་ས་མང་པོ་རེད། བྱིས་པ་འདི་འདྲའི་ལོ་ཆུང་དག་ལ་མཚོན་ན་མང་པོ་ཞིག་ཤེས་རྒྱུ་ཤིན་ཏུ་དཀའ་མོ་རེད། ཡིན་ཡང་ཀ་ངོ་ཡིག་ངོ་ཞིག་ཟིན་རྒྱུ་དེ་ཤིན་ཏུ་གཙོ་བོ་རེད། ང་ལ་མཚོན་ན་ལོ་བཅུ་གཉིས་ཀྱི་སྐབས་སུ་སློབ་གྲྭར་ཅིག་འགྲོ་མྱོང་། ཡིན་ཡང་ཡི་གེ་གཅིག་ཀྱང་ཤེས་མ་སོང་།　　 བྱིས་པ་ཚོ་བྱི་བ་དང་བྱི་ལའི་རྩེད་མོར་རོལ་བ།　　སྐལ་བྷ། ཞི་མོ་ན་ནིང་ནས་སློབ་གྲྭར་བཞག་པ་ཡིན། སྔོན་གྱི་དགོན་པ་ལ་མཚོན་ནའང་ལོ་ཆེས་ཆུང་ན་བཅུ་ཡི་མན་མེད་པ་རེད། ད་ལྟ་ལོ་བཞི་ལྔ་ལྔ་དྲུག་ཅན་ལའང་འདི་ལྟར་ཤེས་བྱ་སློབ་པ་རེད། བྱིས་པ་ལོ་འདི་ལྟ་བུ་དག་སྔོན་ཆད་ཡུལ་ན་ཡོད་དུས་ཁྱིམ་ལ་ནུས་པ་ཅི་ཡང་མི་ཐོན་པ་མ་ཟད་ད་དུང་ཁོ་ཚོ་ལ་མི་རྫི་ཞིག་དགོས་པ་རེད། ད་ལྟ་འདི་ལྟར་སློབ་གྲྭར་བསྐྱལ་བ་ན་ཁྱིམ་གྱི་ངལ་རྩོལ་པ་ཞིག་ཀྱང་ཁོམ་ལོང་བྱུང་དུ་བཅུག་པ་རེད།　　 བྱིས་པ་ཚོ་སྤྱང་ཀི་དང་ཝ་མོའི་རྩེད་མོར་རོལ་བ།　　ཆོས་དབྱིངས། དགེ་རྒན་ཚོས་བྱིས་པ་ཚོར་ཐ་ན་ཟ་མ་ཟ་སྟངས། གྱོན་པ་གྱོན་སྟངས། མི་གཙང་དོར་ཚུལ་སོགས་ཀྱང་ཕ་མ་བཞིན་གཉོར་བ་དང་། སློབ་ཁྲིད་དག་ཀྱང་ཁ་ནང་ལ་འབུ་འཇོག་འཇོག་གིས་ཁྲིད་ཀྱིན་འདུག ངས་བལྟས་ན་གཞན་དང་བསྡུར་ན་འདིར་བྱིས་པའི་སློབ་གསོ་ལེགས་པོ་འདུག དགེ་རྒན་འདི་ཚོར་མཚོན་ན་བྱིས་པ་ལ་བརྩེ་ཞིང་བྱམས་པ་ཞིག་རེད། འདིར་ལོ་ལྔ་ཅན་གྱི་བྱིས་པ་ཞིག་ཀྱང་ཡོད་པ་རེད། ཁྱིམ་བདག་དང་ཐག་ཉེ་ཕྱོགས། གཉོར་ཕྱོགས་སོགས་གང་གི་ཆ་ནས་ཀྱང་འདི་སྟབས་ཤིན་ཏུ་བདེ་བ་རེད། བྱིས་པ་ཞིག་ལ་མཚོན་ན་རིག་གནས་ཡོད་མེད་ཀྱི་ཁྱད་པར་ཤིན་ཏུ་ཆེ་བ་རེད། ཆུང་ཕྱོགས་པ་སློབ་གྲྭར་སོང་བའི་ཐད་ན་ཕན་པ་ཤིན་ཏུ་ཆེན་པོ་ཡོད་གི་བསམ།　　 འབྲོག་ཐབ་དང་དོ་ཆ་རྩིགས་པའི་རྩེད་མོར་རོལ་བ།　　ཆོས་སྐྱོང་ཐར། ང་རང་གིས་སློབ་གྲྭ་འདིར་སློབ་མ་སྐྱེལ་མ་མྱོང་། ཡིན་ཡང་ཁྱིམ་བདག་གིས་བཤད་པ་དང་སློབ་མས་བཤད་པ་ལ་བལྟས་ན་བོད་ཡིག་གི་སྒྲ་གདངས་ཐད་དག་ཆ་ཐོན་ཡོད་པ་རེད། བོད་ཡིག་གི་ཕྲད་ཀློག སློབ་གྲྭའི་འགྲོ་འདུག་སྤྱོད་གསུམ་སོགས་གོམས་སྲོལ་ཡག་པོ་ཞིག་རེད། དགེ་རྒན་གཞན་ནས་ཡོང་བ་དང་བསྡུར་ན་རང་གི་དགེ་རྒན་དག་གིས་བྱིས་པ་ཚོ་ལ་ཤ་ཚ་གི ངར་ད་དུང་རེ་བ་ཞིག་ཡོད་པ་ནི་བྱིས་པ་ཚོ་ལ་བོད་སྐད་དག་མ་ཞིག་གོམས་པར་བྱེད་རྒྱུ་དེ་ཡིན།　　 གྱང་ཁར་འགོས་ནས་རྩེད་ཀྱིན་པའི་བྱིས་པ།　　གྲགས་པ། བྱིས་སྙོར་ཁང་བཙུགས་ནས་ད་ལྟའི་བར་དུ་དགེ་རྒན་ཚོས་ཐ་ན་བྱིས་པ་ཚོའི་གོམ་ཁ་སྤོ་ཕྱོགས་དང་འགྲོ་འདུག་སོགས་ཀྱང་བསླབ་སྟེ་ཧ་ཅང་ཤ་ཚ་བ་རེད། ན་ནིང་གཞིས་ནིང་ནས་བཟུང་དགེ་རྒན་ཚོས་བྱིས་པ་ཚོ་ལ་ཟ་མ་བཅའ་བ་དང་ལྡུད་པ། ཁ་སྣ་སོགས་ལའང་བདག་བྱས་པ་རེད། སྒྲིག་ལམ་གྱི་ཐད་ནས་ར་བའི་ནང་དུ་འཕྲུལ་རྟ་དང་། རླངས་འཁོར་སོགས་ཀྱང་འོང་ཏུ་མི་འཇུག་པ་སོགས་བྱིས་པའི་བདེ་འཇགས་ལ་དོ་གཟབ་བྱས་པ་ཤིན་ཏུ་བཟང་།　　 དགེ་རྒན་སློབ་མ་རྣམས་དང་མཉམ་དུ་ཆུ་རྩེད་ལ་རོལ་བ།　　རྡོ་རྗེ་རྣམ་རྒྱལ། སློབ་ལོ་རན་པའི་བྱིས་པའི་དུས་ཚོད་འཕྲོག་བརླག་ཏུ་མ་བཏང་བ། སློབ་མའི་འགྲོ་ལུགས་འདུག་སྟངས་སོགས་ལམ་དུ་བཅུག་པ། རང་གི་དགེ་རྒན་ཞིག་ཡིན་ན་གཞན་དང་མི་མཚུངས་པའི་བཟོད་སྲན་དང་ཤ་ཞེན་ཆེ་བ་རེད། ཕྱི་ཡི་དགེ་རྒན་ཞིག་ཡིན་ཚེ་འཚོ་བ་དང་ཕྱོགས་གང་ཐད་ནས་ཆ་རྐྱེན་མང་པོ་ཡོད་པ་རེད།　　 གྲལ་བསྒྲིགས་ནས་རྐང་རྒྱུག་བྱེད་ཀྱིན་པའི་བྱིས་པ།　　དེ་མིན་གཞན་དངོས་སུ་ཐུག་པའི་ཁྱིམ་བདག་འགའ་རེ་དང་སྒྲོལ་མེ་སྔོན་པོའི་ཚོམས་ཟེར་བ་སོགས་ལ་བཅར་འདྲི་བྱས་པ་ཕྱོགས་སྡོམ་བྱས་ན། ཚང་མས་གླེང་པའི་བྱིས་སྐྱོང་ཁང་འདིའི་དགེ་མཚན་གཙོ་བོ་ཕྱོགས་འགའ་ཡོད་པར་བརྗོད་འདུག་སྟེ། གཅིག་ནི་སློབ་གྲྭ་སྡེ་བའི་ནང་ཁུལ་དུ་ཡོད་པས་ཁྱིམ་བདག་དང་རྒན་པོ་དག་གིས་བྱིས་པ་སྙོར་བདེ་བ་དང་། གཉིས་ནི་དགེ་རྒན་དག་རང་གི་སྡེ་བའི་ནང་གི་མི་ཡིན་པས་དུས་ནམ་ཡང་རང་ཡུལ་གད་པ་ཡིན་རུང་སྐྱིད་ཟེར་བ་བཞིན་ཡིད་སེམས་བརྟན་པོ། ནན་ནན་ཏིག་ཏིག་གིས་སློབ་ཁྲིད་བྱེད་པ་དང་། གསུམ་ནི་བྱིས་པ་ཚོ་དགེ་རྒན་དང་འདྲེས་པས་སློབ་ཁྲིད་སྐབས་ཀྱི་དགེ་སློབ་དང་དེ་མིན་དུས་ཀྱི་ཁྱིམ་མི་དང་གྲོགས་པོ་ལྟ་བུར་གནས་པ་སོགས་བྱིས་པའི་འཚར་ལོངས་དང་སེམས་ཁམས་ལ་ཤིན་ཏུ་ཕན་ཟེར།　　 ཕྱི་དྲོ་བྱིས་པ་གྲོལ་བར་སྒུག་པའི་ཁྱིམ་བདག་དག　　 སྡེ་བའི་སྨན་པས་བྱིས་པོ་ཚོར་འགོག་སྨན་རྒྱག་གིན་པ།དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་།
སློབ་གྲྭའི་འཚར་ལོངས་ཀྱི་བརྒྱུད་རིམ།　　ཆུ་ཀྱཱ་བྱིས་སྐྱོང་ཁང་ནི་མཚོ་སྔོན་ཞིང་ཆེན་མཚོ་ལྷོ་ཁུལ་གསེར་ཆེན་རྫོང་ཆོས་རྗེ་ཡུལ་ཚོའི་ཆུ་ཀྱཱ་སྡེ་བ་ཞེས་པར་ཡོད་ཅིང་། སློབ་གྲྭ་འདིར་དགེ་རྒན་གསུམ་དང་ཇ་མ་གཅིག ༢༠༡༥ལོར་སློབ་མ༣༧ཡོད། ཆུ་ཀྱཱ་ནི་རྨ་བྱང་ཤ་བྲང་ཚོ་དྲུག་གི་ཡ་གྱལ་དང་སྡེ་བ་འདི་ལ་དུད་ཁ༤༠༠དང་མི་གྲངས༡༧༠༠ཙམ་ཡོད་ཅིང་། ཆོས་རྗེ་ཡུལ་ཚོ་ནས་ནུབ་ཕྱོགས་སུ་སྤྱི་ལེ༣༨གྱི་ས་ན་ཡོད།　　 སློབ་ཁང་མདུན་གྲལ་བསྒྲིགས་པའི་བྱིས་པ།　　 ཐོག་མའི་འགོ་ཚུགས་དུས།　　 ༢༠༠༩ལོའི་སློབ་གསོའི་ལམ་ལུགས་ཀྱི་འགྱུར་བས་སྡེ་བའི་ནང་གི་བཅའ་སྡོད་སློབ་ཆུང་དག་གཏོར་ནས་ཡུལ་ཚོ་ལ་གཅིག་སྡུད་བྱས་ཏེ་སྡེ་བའི་ནང་དུ་བྱིས་པའི་སློབ་གསོའི་ལྟེ་གནས་གཅིག་ཀྱང་མེད་པར་གྱུར་པ་རེད། གནས་ཚུལ་དེའི་འོག་ཏུ་སྡེ་བའི་སྡེ་གཙོ་གཙོ་བྱས་རང་གི་སྡེ་བའི་ནང་དུ་བྱིས་པ་ཆུང་ཆུང་དག་ལ་སློབ་ཁྲིད་རེ་བྱེད་དགོས་པའི་འཆར་གཞི་བཏོན་པའི་འོག མང་ཚོགས་ཀྱིས་ཀྱང་རྒྱབ་སྐྱོར་བྱས་ཏེ་རིག་གནས་ངེས་ཅན་ཞིག་སྦྱངས་པ་དང་སེམས་ཤུགས་ཅན་གྱི་ན་གཞོན་འཇིགས་མེད་རང་གྲོལ（གསེར་བྷེ）། བཟང་ལྷ（འཕགས་ལོ）། གཡང་མོ་འཚོ་གསུམ་བདམས་ཏེ་དམངས་སྒྲུབ་ཀྱི་ལམ་ནས་ད་ལྟའི་བྱིས་སྐྱོང་ཁང་འདིའི་ཐོག་མའི་མ་གཞི་གྲུབ་པ་རེད།　　 ཐག་དྲའི་སྒང་དུ་རྩེད་ཀྱིན་པའི་བྱིས་པ།      དགེ་རྒན་གསུམ་གྱི་གཏམ།　　 བཅའ་སྡོད་སློབ་གྲྭ་ཡུལ་ཚོ་ལ་བསྡུས་རྗེས་སློབ་གྲྭའི་ར་སྐོར་འདིའི་ནང་དུ་སྔོན་གྱི་ཁང་སྟོང་དག་མ་གཏོགས། ཇ་ཁང་ནང་ན་སླ་ང་གཉིས་དང་ཁོལ་མོ་གཅིག ཤིང་ལེབ་ཆེ་གཅིག སློབ་ཁང་ནང་དུ་ཅོག་ཙེ་རྙིང་བ་འགའ་ལས་ཅི་ཡང་མེད་པ་རེད། ༢༠༠༩ལོའི་ཟླ༧པའི་ཚེས༡༦ཉིན་སློབ་གྲྭ་འདིའི་འགོ་ཚུགས་ཤིང་། སྡེ་བའི་བཀོད་སྒྲིག་གིས་བྱིས་པ་ཆུང་ཆུང༡༧འདི་རུ་བསྐྱལ་བ་རེད། ད་ལྟ་འདང་བརྒྱབ་ན་སྐབས་དེར་ང་ཚོའི་ཆ་རྐྱེན་ཧ་ཅང་ཐབ་ཆག་རེད། ཐ་ན་ལྕགས་ཐབ་དང་། ལྡུད་མ། ཕྱག་གཞོང་། འབུད་ཆས་སོགས་ཀྱང་རང་གིས་གྲ་སྒྲིག་བྱས་པ་དང་། ཁང་རྩི་བཀོག་ནས་ས་སྨྱུག་བྱས་པ། གཟའ་ཉི་མའི་ཉིན་འོང་བ་འཐུ་རུ་སོང་བ་སོགས་བྱས་མྱོང་། དགུན་ཁར་ས་འདིར་གྲང་ངར་དང་ཙག་རླུང་ཆེ་ཞིང་སྐབས་དེར་ཤེལ་གྱི་ཁྱམས་ར་སོགས་ཀྱང་ཅི་ཡང་མེད་པས་དགུན་ཁ་ནི་ང་ཚོ་ལ་མཚོན་ན་དུས་ཡུན་ཤིན་ཏུ་རིང་པོ་ཞིག་རེད། ཡུལ་ཚོ་དང་རྫོང་རིམ་པའི་སློབ་གསོ་ཅུས་ཀྱིས་དོ་སྣང་བྱས་པ་ལ་བརྟེན༢༠༡༣ལོར་ད་གཟོད་སློབ་ཁང་དང་ཁྱམས་ར། བྱིས་པའི་རྩེད་ཆས། ཟ་ཁང་། དགེ་རྒན་ཚོའི་གཞུང་ལས་ཁང་སོགས་ད་ལྟའི་རྣམ་པ་འདི་བྱུང་པ་རེད།　　 རྩེད་ཁང་དུ་རྩེད་མོར་རོལ་བའི་དགེ་སློབ་ལྷན་རྒྱས།　　ཆོས་རྗེ་ཡུལ་ཚོའི་སློབ་གཙོ་དཔལ་ལྡན་དབང་ཕྱུག་གི་གཏམ།　　སྔོན་ལ་བྱིས་སྙོར་ཁང་ཟེར་བ་འདི་རྫོང་ཡོངས་ལ་རྒྱལ་ཁབ་ཀྱིས་བཙུགས་ཡོད་པ་མ་རེད། ཆུ་ཀྱཱ་སྡེ་བ་ཡིས་མ་བསྐུལ་དང་བླངས་ཀྱིས་བྱིས་པ་ཚོར་སློབ་སྦྱོང་བྱེད་ས་ཞིག་སྒྲུབ་ཡོད་པ་རེད། དགེ་རྒན་ཁོ་ཚོས་ཀྱང་ཕལ་ཆེར་ཟླ་ཕོགས་ཀྱང་མ་བླངས་པར་ཁོ་ཚོ་རང་ངོས་ཀྱིས་ཁྲིད་ནས་སྙོར་ཏེ་ལོ་གསུམ་གྱི་དུས་ཡུན་ལྟ་བུ་ཞིག་འགོར་པ་རེད། ང་འདིར་ཐོན་ཏེ་གམ་གྱི་མི་རྣམས་ལ་བྱིས་སྙོར་ཁང་གང་དུ་ཡོད་པ་རེད་ཅེས་དྲིས་པ་ན་དགེ་རྒན་ཚོས་བྱིས་སྙོར་ཁང་ཞིག་ཆུ་ཀྱཱ་ན་ཡོད་པ་རེད། སྡེ་བའི་ནང་གི་མི་འགའ་ཡིས་ཁྲིད་ཀྱིན་འདུག་ཟེར། དེ་ནས་ང་ཆུ་ཀྱཱ་ལ་ཐེངས་ཤིག་བལྟ་རུ་སོང་བ་ཡིན། ང་བལྟ་རུ་སོང་དུས་དངོས་གནས་དགེ་རྒན་ཁོང་གསུམ་པོས་ཁྲིད་པ་ཤིན་ཏུ་ལེགས་པོ་རེད། དེ་ནས་ངས་དེ་རུ་གནས་ཚུལ་ཞིག་རྒྱུས་ལོན་བྱས་པ་ན། ཁོང་ཚོ་ལ་རྒྱལ་ཁབ་ཀྱི་ཟླ་ཕོགས་ཀྱང་མེད་པར་སྡེ་བའི་ནང་གི་རོགས་དངུལ་དེ་ལྟ་བུ་ལ་བརྟེན་ནས་ཁྲིད་པ་ཡིན་ཟེར། ངས་ཁྱོད་ཚོའི་སློབ་གྲྭ་འདི་རྒྱལ་ཁབ་ཀྱིས་གོང་ནས་མར་བཀའ་ཕབ་སྟེ་བཙུགས་པ་ཞིག་ཀྱང་མ་ཡིན་པར་སྡེ་བའི་ནང་ནས་རང་འགུལ་གྱིས་བཙུགས་པ་ཡིན་ནམ་ཞེས་དྲིས་པ་ན་དེ་ལྟར་ཡིན་ཟེར། དེ་ནས་ངའང་ཁོ་ཚོའི་སེམས་ཤུགས་ཀྱིས་སེམས་འགུལ་ཐེབས་ཏེ། ངས་ཀྱང་རྗེས་ཕྱོགས་རྒྱལ་ཁབ་ཀྱིས་སློབ་གྲྭ་འདི་རིགས་ཀྱི་ཕྱོགས་ལ་ལམ་ལུགས་རེ་བཟོས་པ་ན་ནུས་ཚོད་ཐུབ་ཚོད་ཀྱིས་རོགས་རམ་རེ་ཨེ་ཐུབ་ལྟ་ཞེས་བཤད་ཅིང་། ཁོང་ཚོ་ལ་དཀའ་ཁག་ཅི་འདུག་བལྟས་པ་ན་ཐ་ན་སྔོན་གྱི་སྒྲོག་ཙེ་དང་རྐུབ་སྟེགས་དག་ཀྱང་སློབ་གྲྭ་གཏོར་བའི་སྐབས་སུ་ཁྱེར་སོང་ཟེར་བས་ངས་ཀྱང་སྒྲོག་ཙེ་དང་རྐུབ་སྟེགས་འགའ་བྱིན་པ་དང་། དཔེ་ཆ་སོགས་ཀྱི་ཐོག་ནས་རོགས་སྐྱོར་ཞིག་བྱས་པ་ཡིན། དེ་ནས་ཅུང་མ་འགོར་བར་ཉིས་སྟོང་བཅུ་གཉིས་ལོར་རྫོང་ཡོངས་ཀྱི་སྡེ་བ་སོ་སོ་ནས་བྱིས་སྙོར་ཁང་བཙུགས་པ་རེད། སློབ་གྲྭ་དེ་ལྟ་བུ་ཞིག་འཛུགས་ན་དགེ་རྒན་དགོས་པ་གཞིར་བཞག་རེད། དགེ་རྒན་དག་རྒྱུགས་བླངས་ནས་བསྡུས་པ་རེད། ལོ་དེར་རྫོང་ཡོངས་ནས་བྱིས་སྙོར་དགེ་རྒན130ལྷག་བསྡུས་པ་རེད། ཡིན་ཡང་དགེ་རྒན་དེ་གསུམ་པོ་རྒྱུགས་ལའང་ཞུགས་སུ་མ་བཅུག དེའི་རྒྱུ་མཚན་ནི་ཁོང་ཚོ་རྒྱུགས་ལ་ཞུགས་ན་འཕྲོད་མིན་ཡང་བཤད་དཀའ་མོ་རེད། དྲང་མོར་བཤད་ན་བྱིས་སྙོར་ཁང་ཞིག་གི་དགེ་རྒན་བྱེད་པར་ཡོན་ཏན་གྱི་ཆ་ནས་ཅུང་ཙམ་སྦྱངས་པ་ཅན་ཞིག་ལ་མཚོན་ན་སུས་ཀྱང་ནུས་པ་རེད། ཡིན་ཡང་གཙོ་བོ་དེ་ཡང་དང་བསྐྱར་དུ་ཁྲིད་པར་སུན་སྣང་མེད་པ་ཞིག་དང་སེམས་ཤུགས་ལྡན་པ་ཞིག་ཡིན་དགོས། དོན་དངོས་སུ་ས་གནས་དེར་ནུས་པ་ཞིག་ཐོན་དགོས་ན། གཞན་ཞིག་ནས་མི་ཞིག་འོངས་ཏེ་ཆུ་ཀྱཱ་ནས་ཅིག་བསླབ་ཡང་ཁོ་ཚོར་གཅིག་ནས་ས་གནས་དེ་ལ་ཆ་རྒྱུས་ཅི་ཡང་མེད་པ་དང་། གཉིས་ནས་འཚོ་བ་དང་ཟ་འཐུང་། སྡོད་གནས་སོགས་ཀྱི་ཐད་ནས་ཀྱང་ཆ་རྐྱེན་མང་པོ་ཞིག་འདོན་ངེས་རེད། ངས་དེ་ལྟར་བསམས་ཏེ་རྫོང་སློབ་གསོ་ཅུས་ལ་སྡེ་བ་དེའི་དགེ་རྒན་དེ་གསུམ་ངེས་པར་དུ་བསྡུ་ལེན་བྱེད་དགོས། ང་ཚོའི་རྫོང་ཡོངས་སུ་བྱིས་སྙོར་ཁང་དེ་ལྟ་བུར་རང་འགུལ་གྱིས་སྒྲུབ་པ་དེ་མ་གཏོགས་མེད་ཅེས་ཡར་ཞུ་བྱས་པ་ཡིན། དོན་དངོས་སུའང་དེ་ལྟར་ཡིན་པ་རེད། དེ་ལྟར་རེ་བ་ཞུས་པ་ན་རྫོང་སློབ་གསོ་ཅུས་ཀྱི་འགོ་གཙོ་ཡིས་ཀྱང་དོན་དངོས་སུ་དེ་ལྟ་བུ་ཞིག་ཡིན་མིན་ཅིག་ལྟ་ཞེས་རྫོང་སློབ་གསོ་ཅུས་སོགས་སློབ་གྲྭ་དེའི་ནང་ལ་འོངས་ཏེ་བལྟས་རྗེས། འདི་ལྟ་བུ་ཞིག་ལ་རྒྱབ་སྐྱོར་མི་བྱེད་པར་གང་ལ་རྒྱབ་སྐྱོར་བྱེད་ཅེས་བཤད་དེ་དགེ་རྒན་དེ་གསུམ་པོའང་ལོ་དེར་རྒྱུགས་ལ་ཞུགས་པའི་དགེ་རྒན་གཞན་པ་དག་དང་ཚད་གཅིག་གིས་བྱིས་སྙོར་དགེ་རྒན་གྱི་ནང་དུ་བསྡུས་པ་རེད། དེ་ནས༢༠༡༣ལོར་ད་ལྟའི་སློབ་ཁང་སོགས་དེ་དག་འཛུགས་སྐྲུན་བྱས་པ་རེད།　　ཆུ་ཁར་གང་འདོད་ཀྱིས་རྩེད་ཀྱིན་པའི་དགེ་སློབ།　　ཉིས་སྟོང་བཅོ་ལྔ་ལོའི་སློབ་མའི་མཉམ་པར།དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་།
བསླབ་བྱ་དང་སློབ་ཁྲིད། 　　བྱིས་སྐྱོང་ཁང་འདིར་བསླབ་བྱ་གཙོ་བོ་བོད་ཡིག་དང་རྩིས་རིག རྒྱ་ཡིག་གསུམ་ཡོད་པ་དང་། དེ་དང་ཞོར་དུ་ལག་ཤེས་དང་རི་མོ། རྩལ་སྦྱོང་། གླུ་དབྱངས་སོགས་ཀྱང་འདུག　　བོད་ཡིག་དགེ་རྒན་འཇིགས་མེད་རང་གྲོལ་གྱིས། ལོ་སྔོན་མ་དག་ལ་སློབ་མའི་ལོའང་ཅུང་ཆེན་པོ་འདུག ལོ་ཆེ་བ་ལ༡༠དང༡༢ཅན་ཡང་འདུག ལོ་ཅུང་ཆེ་བ་དེ་དག་གིས་གཏན་འཁེལ་གྱི་བསླབ་དེབ་འགྲུབ་པའི་ཕན་ཆད་ནས་མཐར་ཕྱིན་ཁར《ཐོན་མིའི་བཞད་སྒྲ》ཆ་ཚང་བར་ཀློག་ཐུབ་པ་ཞིག་བྱས་ཡོད། ང་ཚོའི་བོད་ཡིག་གི་བསླབ་དེབ་ངོས་སུ་ང་ཚོའི་ཕ་མ། ང་ཚོའི་སློབ་དེབ། ང་ཚོའི་སློབ་ཁང་སོགས་ཚིག་ཐུང་དག་ཐད་ཀར་དུ་བྲིས་འདུག གལ་ཏེ་དེ་ལྟར་བསླབ་ན་སློབ་མ་ཚོ་ལ་ཁ་སྐད་ཀྱི་སྒྲ་གདངས་ཤིག་སློབ་ཐུབ་མོད། དོན་ལ་ཡི་གེའི་སྦྱོར་ཀློག་ཅི་ཡང་མི་ཤེས་པ་རེད། དེ་བས་ངས་སློབ་ཁྲིད་བྱེད་སྐབས་ཐོག་མར་གསལ་བཤད་ཀྱི་ངོས་འཛིན། དབྱངས་ཀྱི་ངོས་འཛིན། དབྱངས་གསལ་སྦྱོར་བ། རྗེས་འཇུག་གི་སྦྱོར་བ། ཡང་འཇུག་གི་སྦྱོར་བ། སྔོན་འཇུག་གི་སྦྱོར་བ། འདོགས་ཅན། མགོ་ཅན། བརྩེགས་ཡིག་སོགས་ལོ་སྔོན་མ་དག་ལ་སོང་ཡོད་མོད། ད་ལོ་ད་དུང་རྗེས་འཇུག་སྦྱོར་བའི་སྐབས་སུ་ཡོད། 　　སློབ་ཁྲིད་ལ་ཉན་གྱིན་པའི་བྱིས་པ་དག 　　བོད་ཡིག་དགེ་རྒན་འཇིགས་མེད་རང་གྲོལ་གྱིས་སློབ་ཁྲིད་བྱེད་ཀྱིན་པ།　　རྩིས་རིག་དགེ་རྒན་གཡང་མོ་འཚོས། སློབ་མའི་ཆུ་ཚད་མི་མཉམ་པས་བསླབ་འབྲས་ཀྱང་མཐའ་གཅིག་ཏུ་བཤད་དཀའ་བ་ཞིག་རེད། བྱིས་པ་ལ་ལས་སྨྱུ་གུ་འཛིན་ཤེས་པ་ལ་ཟླ་གཅིག་དགོས་པའང་འདུག དེ་ནི་བྱིས་པའི་རིག་པ་དང་ཁྱིམ་བདག་གི་སློབ་གསོ་ལའང་རག་ལས་པ་ཞིག་རེད། སློབ་སྐབས་གཅིག་ལ་རྩིས་རིག་གི་ཨང་གྲངས༡-༡༠བར་ཡང་ནས་ཡང་དུ་བསྐྱར་ཁྲིད་དགོས་པའང་འདུག ཆུ་ཚད་ལྟར་འཛིན་གྲྭ་ལ་རིམ་པ་གོང་འོག་གཉིས་ཡོད། མཐར་ཕྱིན་ཁར་གྲངས་ཀ ༡༠༠ ཡི་ནང་གི་སྣོན་འཐེན་ཤེས་པ་དང་དགུ་མཐའ་བློར་སྐྱོར་ཐུབ་པ་ཞིག་ཏུ་བཏང་མྱོང་། རྩིས་རིག་བསླབ་དེབ་སྐབས་རེར་ཉུང་དྲག་པས་རང་གིས་ཁ་སྐོང་བྱས་ནས་ཁྲིད་དགོས་པའང་འདུག ཆེས་ཐོག་མར་སློབ་ཁྲིད་བྱེད་སྐབས་སློབ་མའི་གཤིས་ཀ་ལྟར་གཅིག་གཅིག་གཉིས་གཉིས་ཀྱིས་གཉོར་སྐྱོང་བྱེད་མ་ཤེས་པར་གཅིག་གྱུར་གྱིས་སློབ་ཁྲིད་བྱེད་མྱོང་། ད་ལྟ་འདང་བརྒྱབ་ན་དེ་ནི་ནོར་འཁྲུལ་ཅིག་རེད། 　　 རྩིས་རིག་དགེ་རྒན་གཡང་མོ་འཚོས་བྱིས་པར་ཡི་གེ་འབྲི་སྟངས་སློབ་པ། 　　 གཟབ་ནན་གྱིས་ལས་བྱ་བྲི་གིན་པའི་སློབ་མ། 　　 དགེ་རྒན་གཡང་མོ་འཚོས་སློབ་མ་ཚོའི་ལས་བྱར་ལྟ་བ།　　 རྒྱ་ཡིག་དགེ་རྒན་བཟང་ལྷས། སློབ་སྐབས་དང་པོར་གསལ་བྱེད ༢༣ དང་སློབ་སྐབས་གཉིས་པར་དབྱངས༢༤བསླབ་པ་ཡིན། བསླབ་དེབ་ཀྱི་ནང་དུ་སྦྱོར་ཀློག་གི་ཡི་གེ་མེད་པར་ཐད་ཀར་དུ་རྒྱ་ཡིག་དངོས་བྲིས་འདུག་པས་ལོ་ཚོད་འདི་ཅན་གྱི་བྱིས་པ་དག་ལ་མཚོན་ན་ཤེས་ཐུབ་རྒྱུ་ནི་ཧ་ཅང་དཀའ་མོ་ཞིག་རེད། ནང་སྒོས་སུ་རྒྱ་སྐད་གཅིག་ཀྱང་མི་ཤེས་པའི་འབྲོག་ཁུལ་གྱི་བྱིས་པ་ཞིག་ལ་མཚོན་ན། དེ་བས་ཁྲིད་སྐབས་ཀྱང་སྦྱོར་ཀློག་ལས་རྒྱ་ཡིག་དངོས་གཙོ་བོ་བྱས་ཏེ་ཁྲིད་པ་མིན། སློབ་སྐབས་གསུམ་པའི་སྐབས་སུ་རྒྱ་ཡིག་སྦྱོར་ཀློག་བྱས་ནས་འདོན་ཤེས་པ་ཞིག་ཏུ་བཏང་མྱོང་། སློབ་མ་ཚོས་ལག་པ་བསྲིངས་ནས་དགེ་རྒན་བཟང་ལྷས་ཞན་སྨྱུག་གཞོགས་པར་སྒུག་པ།  　　ནན་ཏན་གྱིས་ལས་བྱ་འབྲི་བའི་བྱིས་པ། 　　 དགེ་རྒན་བཟང་ལྷས་བྱིས་པར་ཡི་གེ་འབྲི་སྟངས་སློབ་པ།    ཆོས་རྗེ་ཡུལ་ཚོའི་སློབ་གཙོ་དཔལ་ལྡན་དབང་ཕྱུག་གི་གཏམ།　　དགེ་རྒན་དེ་གསུམ་པོས་ཁྲིད་པའི་སློབ་མ་དག་གི་སྦྱངས་འབྲས་ཀྱང་ཤིན་ཏུ་ལེགས་ཤིང་ཡུལ་ཚོ་ལ་བསྐྱལ་འོངས་དུས་སྐར་མ་དགུ་བཅུ། གོ་ལྔ་སོགས་ལོན་གྱིན་འདུག ང་ཚོའི་ཡུལ་ཚོ་འདིར་མཚོན་ན་སྡེ་བ་མང་པོ་ཞིག་ཡོད་ཀྱང་ལ་ལ་ཞིག་གི་སྡེ་བའི་ནང་གི་བྱིས་སྙོར་ཁང་དུ་སློབ་མ་ཉུང་དྲག་པས་གཏོར་ལ་ཁད་དང་ལ་ལ་ཞིག་སྔར་ནས་གཏོར་ཟིན་པ་རེད། དེ་བས་སློབ་གྲྭ་འདི་ལ་མཚོན་ན་དམིགས་བསལ་གྱི་ལེགས་ཆ་ལྡན་སྙམ། དེ་མིན་སློབ་གྲྭ་འཚོགས་སྐབས་ཀྱང་སློབ་མ་དག་ཐར་ཐོར་གྱིས་འོངས་པ་མ་ཡིན་པར་དགེ་རྒན་དག་གིས་སློབ་མ་དག་མཉམ་དུ་ཁྲིད་ནས་སྐྱེལ་འོངས་པ་རེད།　　 སློབ་ཁྲིད་ལ་ཉན་གྱིན་པའི་བྱིས་པ་དག སློབ་ཁྲིད་སྐབས་གཉིད་དུ་ཡུར་བའི་བྱིས་པ།　　སློབ་ཁྲིད་སྐབས་བྱིས་པ་ཞིག་གིས་ཁ་ནང་ལ་རླངས་འཁོར་གྱི་རྩེད་ཆས་བཟུང་ནས་འདུག　　 དགེ་རྒན་གྱིས་སློབ་མའི་རྩེད་ཆས་སུ་བཟོས་པའི་སྦྲ་ནག་དང་རྟ་མཆོག　　སློབ་མ་ཚོས་ས་དམར་གྱིས་ཐབ་ཀ་དང་འབྲི་གཡག རླངས་འཁོར་སོགས་བཟོ་བ།　　 ཁ་བྱང་ཕྱི་མོ། དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་། （རྩོམ་འགན་པ། ལྷ་དབང）དམངས་སྒྲུབ་ནས་སློབ་གསོའི་ལམ་བུར་ཞུགས་པའི་ཆུ་ཀྱཱ་བྱིས་སྐྱོང་ཁང་།
ཉིན་གཅིག་གི་དགེ་སློབ་ཀྱི་འཚོ་བ།　　 བྱིས་པ་དག་སློབ་གྲྭར་བསྐྱལ་མ་ཐག་ཁྱིམ་བདག་གིས་བྱིས་པས་མྱུར་བར་ཡི་གེ་ཞིག་ཤེས་རྒྱུར་རེ་སྒུག་བྱས་ཡོད་མོད། དོན་དངོས་སུ་བྱིས་པ་ཞིག་སློབ་གྲྭའི་ནང་དུ་ཐོན་མ་ཐག་ཡི་གེ་ཇི་ལྟར་འབྲི་བ་དང་ཀློག་ཤེས་རྒྱུ་ཕར་ཞོག ཐ་ན་སྨྱུ་གུ་སྨྱུ་གུ་དང་བྲི་དེབ་བྲི་དེབ་ཡིན་པའང་ཤེས་པ་མ་རེད། དེ་བས་དགེ་རྒན་ཚོས་བྱིས་པ་ཞིག་སློབ་གྲྭར་ཐོན་པ་ན་ཡི་གེ་སློབ་རྒྱུ་དེ་ཆེས་ཐོག་མའི་འགན་འཁུར་དུ་བརྩི་དགོས་པ་སྨྲ་མི་དགོས་ཀྱང་། དེ་ལས་ཀྱང་གཙོ་བོ་ནི་སློབ་གྲྭ་ལ་དགའ་བ་དང་གོམས་པར་བྱེད་རྒྱུ་དེ་རེད་ཟེར།　　 བྱིས་སྙོང་ཁང་འདི་ལྟ་བུ་ལ་མཚོན་ན་ཕྱི་དྲོར་ཐོན་ཚེ་ཁྱིམ་བདག་དག་གིས་རང་རང་གི་བྱིས་པ་ཁྲིད་ནས་ཁྱིམ་དུ་འགྲོ་བ་ཡིན་པས་བྱིས་པ་དང་དགེ་རྒན་མཉམ་དུ་གནས་པའི་དུས་ནི་ཉིན་མོ་ཁོ་ན་ཡིན་པ་རེད། དེ་བས་ཁྱིམ་བདག་གིས་སྔ་མོར་དུས་ལྟར་དུ་བྱིས་པ་དགེ་རྒན་གྱི་གམ་དུ་སྐྱེལ་བ་དང་དགེ་རྒན་གྱིས་བྱིས་པ་སྙོར་ཞོར་ཁྲིད་ཞོར་བྱས་ཏེ་ཉིན་གུང་ལོན་པ་ན་བྱིས་པ་ཚོར་སློབ་གྲྭའི་ནང་དུ་ཟ་མ་ལྡུད་པ་ཡིན། སློབ་གྲྭའི་ནང་དུ་ཇ་མའང་གཅིག་མ་གཏོགས་མེད་པས་དགེ་རྒན་རྣམས་ཀྱིས་སློབ་ཁྲིད་བྱས་མ་ཐག་ཇ་ཁང་ནང་དུ་སོང་ནས་ཇ་མ་དང་མཉམ་དུ་བྱིས་པའི་ཉིན་གུང་གི་ཟ་མ་ལས་པ་དང་། ཟ་མ་བཟོས་ཚར་རྗེས་དགེ་རྒན་གསུམ་གྱི་གཅིག་གིས་སློབ་མ་གྲལ་སྒྲིག་ཏུ་བཅུག གཅིག་གིས་ལག་པའི་ཕུ་ཐུང་བརྫེས། གཅིག་གིས་ལག་པ་ཕྱིས་རྗེས་ཟ་ཁང་དུ་ཁྲིད་པ་ཡིན། བྱིས་པ་དག་སྤྱོད་ཁང་དུ་འགྲོ་སྐབས་དགེ་རྒན་གྱིས་རྗེས་དེད་ནས་བྱིས་པའི་དོར་མ་པུས་ཚིགས་སུ་ཕུད་ན་ད་གཟོད་མི་གཙང་བ་དོར་མའི་སྟེང་དུ་མི་འཕོ་བ་རེད། ཕྱི་དྲོའང་དེ་བཞིན་དུ་བྱིས་པ་དག་སྙོར་ཞོར་སློབ་ཁྲིད་བྱེད་པ་དང་། སྐབས་ལར་ར་བའི་ཕྱི་ནང་གང་རུང་དུ་རྩེད་མོ་ལ་རོལ་བ་ཡིན། དགེ་རྒན་འདི་ཚོ་ནི་བྱིས་པ་དག་ཤེས་རིག་གི་རྒྱ་མཚོར་ཞུགས་པའི་ཐོག་མའི་གྲུ་ཁའི་གྲུ་གཟིངས་དེ་ལྟ་བུ་དང་། སྙོར་སྐྱོང་གི་མ་མ་དང་ཡོན་ཏན་ཁྲིད་མཁན་གྱི་དགེ་རྒན་གྱི་ལས་ཀ་གཉིས་གཅིག་གཅོག་གིས་བཞེས་ཤིང་སྐབས་ལར་བྱིས་པ་མང་པོ་སྙོར་རྒྱུ་དེ་དེ་དག་ལ་སློབ་ཁྲིད་བྱེད་པ་ལས་ཀྱང་དཀའ་བ་རེད། དོན་དངོས་སུ་སློབ་མ་འདི་དག་དང་དགེ་རྒན་འདི་གསུམ་གྱི་འབྲེལ་བ་ནི་སྤྱིར་བཏང་གི་དགེ་སློབ་ཀྱི་འབྲེལ་བ་དེ་ལྟ་བུ་ཞིག་མ་རེད། སྤྱིར་བཏང་དུ་སློབ་མ་དག་གིས་དགེ་རྒན་མཐོང་ན་སྐྲག་པ་དང་དགེ་རྒན་ལ་རྒྱང་བཀྱེད་ནས་འགྲོ་བ་ཡིན། ཡིན་ཡང་དགེ་རྒན་འདི་དག་གིས་སློབ་ཁྲིད་བྱེད་པའི་སྐབས་སུ་དགེ་རྒན་གྱི་སྣང་བརྙན་ཡོད་ཀྱང་སློབ་ཁྲིད་གྲོལ་བའི་སྐབས་སུ་སློབ་མ་དག་དགེ་རྒན་གྱི་གམ་དུ་རུབ་ནས་དགེ་རྒན་གྱི་སྟེང་ལ་མཆོངས་པའམ་མགོ་ལ་རེག་པ། ལྗིད་པར་འཐམས་པ་སོགས་ཕ་མ་དང་ཁྱིམ་མི་ཞིག་ལོས་ཡིན་ལྟ་བུའི་སྣང་བ་སྟེར།　　སློབ་མ་ཚོར་གུང་ཟས་ཤ་མོག་བཟོ་གིན་པའི་དགེ་རྒན་དང་ཇ་མ།　　རུ་བསྟར་ནས་ཟ་མ་ཟ་བར་སྒུག་པའི་དགེ་སློབ།　　དགེ་རྒན་བཟང་ལྷས་སློབ་མའི་ལག་པ་འཕྱིད་ཀྱིན་པ།　　དགེ་རྒན་གཡང་མོ་འཚོས་སློབ་མ་ཚོའི་ཕུ་ཐུང་བརྫེ་བ།　　དགེ་རྒན་འཇིགས་མེད་རང་གྲོལ་གྱིས་སྤྱོད་ཁང་དུ་འགྲོ་བའི་སློབ་མའི་དོར་མ་མར་ཕུད་པ།　　 ལོ་སྔོན་མ་ཞིག་གི་བསྐྱར་ཟློས་ཀྱི་འཚོ་བ།　　 ལོ་སྔོན་མ་ཞིག་གི་བསྐྱར་ཟློས་ཀྱི་འཚོ་བ།　　 ལོ་སྔོན་མ་ཞིག་གི་བསྐྱར་ཟློས་ཀྱི་འཚོ་བ།　　 དགེ་རྒན་གསུམ་གྱི་གཏམ།　　 བྱིས་པ་ཞིག་ཐོག་མར་ཐོན་པ་ན་ནང་ལ་འགྲོ་མི་ཤེས་པ། བཙོག་མི་ཤེས་པ། ལྷམ་སྒྲོག་མདུད་མི་ཤེས་པ། སྣབས་དང་མི་གཙང་དོར་མི་ཤེས་པ། དཔེ་ཁུག་འཁུར་མི་ཤེས་པའི་ཚད་རེད། དེའི་སྐབས་ནན་གྱིས་སློབ་ཁྲིད་ག་གེ་མོ་ཞིག་བྱས་ཀྱང་བྱིས་པའི་སེམས་ལ་འགྲོ་བ་ཕར་ཞོག ཐ་ན་དེ་ནས་བཟུང་སློབ་གྲྭ་ལ་མི་དགའ་བ། དགེ་རྒན་ལ་སྡང་བ་ཞིག་ཏུ་འགྱུར་བས་སྐབས་ཐོག་དེར་སློབ་ཁྲིད་བྱེད་རྒྱུ་གཙོ་བོ་མ་བྱས་པར་དགའ་བ་སྐྱེད་སྲིངས་བྱེད་རྒྱུ། ཡང་ན་སློབ་ཁྲིད་བྱེད་སྐབས་ཀྱང་རྩེད་མོ་དང་དགོད་བྲོའི་ལམ་ནས་བྱེད་པ་ལས་ཨུ་ཚུགས་དང་ནན་གྱིས་བྱས་ན་བྱིས་པའི་སེམས་ཀྱིས་དང་ལེན་མི་བྱེད་པ་རེད། དེ་བས་ང་ཚོ་དགེ་རྒན་གསུམ་རེས་མོས་ཀྱིས་ཉི་མ་གཉིས་རེ་ལ་དགེ་རྒན་གཅིག་འཁོར་ཏེ་བྱིས་པ་ཚོའི་ཁ་སྣ་དང་། མི་གཙང་དོར་བ། འགྲོ་འདུག་ལ་བདག་བྱས་པ་ཡིན། བྱིས་པ་ནི་མི་ཆེ་དང་མི་འདྲ་བར་གློ་བུར་དུ་ལངས་ནས“ངའི་གཅིན་ཤོར་གྲབས་འདུག”ཅེས་བཤད་མ་ཐག་གཅིན་ཀྱང་དེ་མ་ཐག་ཏུ་རྐང་སྣམ་ནང་དུ་ཤོར་འདུག དེ་མིན་བྱིས་པ་རྣམས་སྤྱོད་ཁང་ནང་དུ་འགྲོ་སྐབས་རྐང་སྣམ་མར་བརྫེས་ཏེ་པུས་ཁུག་ཏུ་ཕུད་དེ་འགྲོ་རུ་མ་བཅུག་ཚེ་རྐང་སྣམ་ནང་དུ་མི་གཙང་བ་དོར་འགྲོ།　　 དེང་རབས་རྩེད་འཁོར་གྱི་ནང་དུ་རྩེད་ཀྱིན་པའི་བྱིས་པ།　　དགེ་རྒན་གྱིས་མེ་ཁ་གསོས་རྗེས་བྱིས་པ་ཚོ་རུབ་ནས་ལག་པ་སྲོ་བ།　　དགེ་རྒན་དག་གིས་སློབ་མ་ཚོ་སྟར་ཕྲེང་སྒྲིག་ཏུ་བཅུག་ནས་རྩེད་མོ་རོལ་དུ་འཁྲིད་པ།