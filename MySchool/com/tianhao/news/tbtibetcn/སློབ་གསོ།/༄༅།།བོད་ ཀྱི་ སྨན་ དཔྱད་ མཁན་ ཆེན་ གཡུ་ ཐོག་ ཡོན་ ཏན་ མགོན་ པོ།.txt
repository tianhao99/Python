༄༅།།བོད་ ཀྱི་ སྨན་ དཔྱད་ མཁན་ ཆེན་ གཡུ་ ཐོག་ ཡོན་ ཏན་ མགོན་ པོ།
ཁོང་ནི་སྤྱི་ལོ་༧༢༩པར་སྟོད་ལུང་སྐྱིད་སྣ་རུ་ཡབ་ཁྱུང་བོ་རྡོ་རྗེ་དང་ཡུམ་རྒྱ་པ་ཆོས་སྒྲོན་གཉིས་ཀྱི་སྲས་སུ་སྤྲེལ་ཟླའི་ཚེས་བཅོ་ལྔའི་ཉིན་འཁྲུངས།དགུང་ལོ་གསུམ་པར་རང་གི་ཡང་ལས་ཡི་གེ་འབྲི་ཀློག་དང་གསོ་དཔྱད་ཀྱི་གཞུང་ལུགས་གསན་པས་ཚེགས་མེད་དུ་མཁྱེན།དགུང་ལོ་ལྔ་བར་ཡབ་ལས་བདུད་རྩི་སྨན་སྒྲུབ་དང༌།སྨན་བླའི་སྒྲུབ་ཐབས་རྗེས་གནང་དང་བཅས་པ་ཞུས།དགུང་ལོ་བཅུ་བ་ཆོས་རྒྱལ་མེས་ཨག་ཚོམ་གྱིས་སྤྱན་དྲངས་ནས་བསམ་ཡས་སུ་ཕེབས།རྒྱལ་བོས་ཉམས་ལེན་ཕྱིར་ཕོ་བྲང་དུ་རྒྱལ་གཉེར་མཁར་ཕུག་སོགས་བོད་ཀྱི་མཁས་པ་རྣམས་དང་རྩོད་དུ་བཅུག་པར་ཀུན་ལས་རྣམ་པར་རྒྱལ་ཏེ་བོད་སྨན་གྱི་མཁས་པ་མི་དགུའི་གཙོ་བོར་གྱུར།རྒྱ་གར་གྱི་སྨན་པ་དང་རྒྱ་ནག་གི་སྨན་པ་སྟོང་གསུམ་གང་བ་སོགས་ཡུལ་གཞན་ནས་གདན་དྲངས་བླ་སྨན་མཁས་པ་མི་དགུས་དྲི་བ་མི་འདྲ་བ་བཏོན་པར་ཁོང་གིས་སྒྲ་ཚད་རིགས་ལམ་གྱི་ལན་དོན་མཐུན་བཏབ་སྟེ་རྒྱ་གར་ནག་བོད་ཀྱི་མཁས་པ་ཡོངས་ཀྱིས་གཙུག་ཏུ་བཀུར་ཞིང་སངས་རྒྱས་སྨན་བླར་དངོས་སུ་འཛིན།ཆོས་རྒྱལ་མེས་ཨག་ཚོམ་དང་ཁྲི་སྲོང་ལྡེ་བཙན་གྱི་བླ་སྨན་མཛད།དགུང་ལོ་ཉེར་ལྔ་བར་རྒྱ་གར་དུ་ཐེངས་མང་པོར་ཕེབས་ཏེ་པཎ་ཆེན་ཙན་དྲ་དང་མཁས་པ་མེད་དབང་སོགས་བསྟེན་ནས་དཔལ་ལྡན་རྒྱུད་བཞིའི་ཁ་སྐོང་མུ་ཏིག་ཕྲེང་བ་དང༌།ཐུར་དཔྱད་གནད་ཀྱི་ལྡེ་མིག་སོགས་གདམས་ངག་མང་པོ་གསན།རྒྱ་ནག་རི་བོ་རྩེ་ལྔར་ཐེངས་གཅིག་ཕེབས་ཏེ་འཕགས་པ་འཇམ་དཔལ་ལས་སྦྱོར་བའི་ཕྲེང་བ་དང་བྱང་ཁོག་དོན་འགྲེལ་སོགས་གསན།སྐུ་ཚེ་གང་བོར་བོད་ཡུལ་ཐམས་ཅད་དུ་འགྲོ་བ་ནད་པའི་སྡུག་བསྔལ་སེལ་བ་དང་གསོ་དཔྱད་སྨན་རྒྱུད་སྤེལ་བའི་སློབ་མའི་ཚོགས་བསྐྱངས།སྐྱེས་དངོས་སྨན་གྱི་ངོས་འཛིན་སྦྱོར་བསྡེབས་ཀྱི་ཆེད་དུ་ཞབས་ཀྱིས་བཅགས།བལ་བོར་ཕེབས་ཏེ་བལ་བོའི་རྒྱལ་བོ་ཧ་རྡ་རུ་གྲང་བ་ཐུར་འབབ་ཀྱི་ནད་བཅོས་མཛད་དེ་གསོས།ཁོང་གིས་གསོ་བ་རིག་པའི་གཞུང་ཆེན་དཔལ་ལྡན་རྒྱུད་བཞི་ཞེས་པ་དང་རྒྱུད་བཞི་ཐེམ་ཡིག་ཅེས་པ།རྒྱུད་ཀྱི་ཁ་སྐོང་ཞེས་པ་སོགས་པོ་ཏི་སུམ་ཅུ་ལྷག་གི་གསུང་རྩོམ་ཡང་མཛད།སྨན་པའི་ཆེད་ལས་ཀྱི་རིམ་པ་སྨན་པ་རབ་འབྱམས་པ་དང་དཀའ་བཅུ་བ།བསྡུས་ར་བའི་མཚན་རྟགས་ཀྱི་སྲོལ་ཡང་བཏོན།སྐུ་ཚེ་གང་བོར་གསོ་རིག་བསྟན་དོན་ཁོ་ན་མཛད་དེ་དགུང་ལོ་བརྒྱ་དང་ཉེར་ལྔ་བ་སྤྱི་ལོ་༨༥༤ལོར་གཤེགས།ཁོང་ལ་གདུང་རྒྱུད་བཙུན་པའི་སྲས་འབུམ་སེང་དང་དཔལ་འབུམ།དགའ་དགའ་གསུམ་འཁྲུངས།ཀོང་བ་བདེ་རྒྱལ་སོགས་སློབ་མའི་ཚོགས་ཀྱིས་བོད་ཡུལ་གང་བར་བསྐྲུན་ཏོ།།