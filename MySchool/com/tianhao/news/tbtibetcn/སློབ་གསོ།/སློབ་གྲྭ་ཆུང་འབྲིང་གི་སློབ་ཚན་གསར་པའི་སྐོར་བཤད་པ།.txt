སློབ་གྲྭ་ཆུང་འབྲིང་གི་སློབ་ཚན་གསར་པའི་སྐོར་བཤད་པ།
སློབ་ཁྲིད་ཀྱི་ལྟ་བ་རྙིང་པ་ནི་དགེ་རྒན་གཙོ་བོར་བྱས་ནས་སློབ་མར་ཤེས་བྱ་རྒྱུད་སྤྲོད་བྱེད་རྒྱུ་ཁོ་ན་གལ་ཆེར་བཟུང་ཡོད་པ་དང་།སློབ་མའི་ཕྱོགས་ཡོངས་ཡར་རྒྱས་འགྲོ་རྒྱུར་བསམ་བློ་མི་གཏོང་བར་ཡིག་རྒྱུགས་ཀྱི་སྐར་གྲངས་མཐོ་བོ་ཡོང་རྒྱུར་བརྩོན་ལེན་བྱེད་པ་དེ་ཡིན།   སློབ་ཁྲིད་ཀྱི་ཐབས་ལམ་དེ་ནི་ནེ་ཙོའི་ཁ་འདོན་ཇི་བཞིན་སློབ་མ་ཚོར་བློ་འཛིན་ངག་ཐོག་ནས་སྐྱོར་རྒྱུ་ཁོ་ན་ལས་དོན་དངོས་ཀྱི་ལས་དོན་སྒྲུབ་རྒྱུར་རང་སྐྱ་མི་ཐུབ་པས་ད་ཆ་སློབ་གསོའི་ཐབས་ལམ་ལ་འགྱུར་བ་གཏོང་དགོས་པའི་གལ་ཆེའི་དུས་མཚམས་སུ་སླེབས་ཡོད།           འོན་ཀྱང་དེང་སྐབས་བོད་ཡིག་དགེ་རྒན་འགའ་ཞིག་གིས་གོང་གི་རྒྱུ་མཚན་དེ་རྣམས་ཤེས་ཀྱང་ཇི་ལྟར་བསྒྱུར་བཅོས་དགོས་མིན་ཐད་ཐེ་ཚོམ་གྱི་རྒྱ་རུ་ཚུད་དེ་སྲོལ་རྒྱུན་སློབ་ཁྲིད་ཡོད་ཚད་དོར་མི་ཡོང་ངམ་སྙམ་པའི་སེམས་ཁྲལ།འགྱུར་བ་ཇི་ལྟར་གཏོང་དགོས་པའི་ངོས་འཛིན་གསལ་པོ་མ་བྱུང་བས་དོན་དངོས་སུ་གྲུབ་འབྲས་གང་ཡང་ཐོབ་མེད།      དེས་ན་རང་ཉིད་ཀྱི་རིག་གནས་ཆུ་ཚད་ཞན་པས་གཞན་གྱིས་ཟུར་ཟ་འཕྱ་སྨོད་བྱེད་དོགས་ཀྱིས་ངོ་ཚ་རྒྱབ་ཏུ་བསྐྱུར་ཏེ་ལྷག་པའི་བསམ་པ་བཟང་པོས་རང་མཉམ་སློབ་ཆུང་དགེ་རྒན་ཚོར་གྲོས་འགོ་ཙམ་གྱི་ཚུལ་དུ་ཅུང་ཟད་ཅིག་གླེང་བར་འདོད།དང་པོ།     དགེ་རྒན་གྱི་བསམ་བློའི་ལྟ་བ་སྒྱུར་དགོས།༡དགེ་རྒན་གྱི་སློབ་ཁྲིད་ལྟ་བ་རྙིང་པ་བསྒྱུར་དགོས་དོན་གང་ཡིན།
        དུས་རབས་ཀྱི་དགོས་མཁོ་སྐོང་བར་འཇོན་ཐང་ཅན་གྱི་མི་སྣ་གསོ་སྐྱོང་བྱ་དགོས་ཏེ།    སྤྱིར་སློབ་གསོར་ཤུགས་གནོན་དང་དེ་བས་སློབ་གྲྭ་ཆུང་འབྲིང་གི་རྨང་གཞིའི་སློབ་ཁྲིད་སློབ་གསོར་དམ་འཛིན་བྱ་དགོས།    གལ་ཏེ་དེ་ལྟར་མ་བྱུང་ཚེ་ཁང་པར་རྩིག་རྨང་བརྟན་པོ་མེད་པ་དང་གཅིག་མཚུངས་ཡིན་པས།    ངེས་པར་དུ་སློབ་གྲྭ་ཆུང་འབྲིང་གི་སློབ་ཁྲིད་ལ་ཤུགས་གནོན་རྒྱག་དགོས།    ཇི་ལྟར་བྱ་དགོས་སམ་ཞེ་ན།    དགེ་རྒན་གྱིས་སློབ་ཁྲིད་ལྟ་བར་འགྱུར་བ་གཏོང་རྒྱུ་ནས་འགོ་བརྩམས་དགོས་ལ།    དགེ་རྒན་གྱིས་སློབ་ཁྲིད་ལ་འཛིན་པའི་ལྟ་བ་རྗེས་སུ་མ་ལུས་པ་ཞིག་བྱུང་ན།    རིམ་བཞིན་སློབ་ཁྲིད་ཀྱི་བྱ་ཐབས་ཁ་སྣོན་དང་ལེགས་བཅོས་བྱས་ནས་དུས་རབས་ཀྱི་རྗེས་སུ་སྙེག་དགོས།    སློབ་ཁྲིད་སྐབས་དགེ་རྒན་གྱིས་བཤད་རྐྱང་དང་སློབ་མས་ཉན་རྐྱང་བྱེད་པའི་གོམས་གཤིས་དེས་དེང་རབས་སློབ་ཁྲིད་ཀྱི་དགོས་མཁོ་སྐོང་མི་ཐུབ་པ་དཔེར་ན།   སློབ་མར་བསམ་བློ་གཏོང་བའི་གོ་སྐབས་མེད་པ་དང་།   སྐད་ཆ་ཤོད་པའི་དབང་ཆ་མེད་པ།    ལག་པ་འགུལ་ཏེ་དོན་དངོས་ཀྱི་གྲུབ་འབྲས་ངོམས་པའི་གོ་སྐབས་ཉུང་བ་བཅས་ཀྱིས་སློབ་མ་ཚོ་ནར་སོན་རྗེས་ལས་དོན་སྒྲུབ་པའི་ནུས་པ་ཞན་པས་སྤྱི་ཚོགས་སྟེང་རང་སྐྱ་འཕེར་བ་ཤིན་ཏུ་དཀའ།     དེར་བརྟེན་ད་ལྟའི་སློབ་ཁྲིད་ཀྱི་ཐབས་ལམ་དེ་ལ་ངེས་པར་དུ་བསྒྱུར་བཅོས་གཏོང་དགོས།༢དགེ་རྒན་གྱི་ལྟ་བ་ཇི་ལྟར་བསྒྱུར་དགོས་བསམ།           གོང་དུ་བརྗོད་པ་ལྟར་སྲོལ་རྒྱུན་སློབ་ཁྲིད་ཁོ་ནས་དུས་རབས་ཀྱི་དགོས་མཁོ་དང་འཚམས་པའི་ཤེས་ལྡན་མི་སྣ་གསོ་སྐྱོང་བྱེད་མི་ཐུབ་པས་ངེས་པར་དུ་སློབ་མའི་ཕྱོགས་ཡོངས་ཀྱི་ནུས་པ་བསྐྱེད་བསྲིང་ཐུབ་པའི་སློབ་ཁྲིད་ཀྱི་ཐབས་ལམ་གསར་པ་ཞིག་ལ་གོམ་པ་སྤོ་དགོས།     གང་ལྟར་ཤེས་བྱ་ཡོན་ཏན་ཡོད་ལ་བསམ་བློ་ཀུན་སྤྱོད་བཟང་བ།    དོན་དངོས་ཀྱི་ལས་དོན་སྒྲུབ་པའི་འཇོན་ཐང་ལྡན་པའི་ཤེས་ལྡན་མི་སྣ་གསོ་སྐྱོང་བྱ་བ་ལ།     སློབ་མར་བསམ་བློ་གཏོང་བའི་གོ་སྐབས་ཡོད་པ་དང་བསམ་ཚུལ་ཤོད་སའི་ཁོར་ཡུག་ཡོད་པ།     སློབ་མ་ཕན་ཚུན་རིག་སྟོབས་འགྲན་པ་སོགས་ཀྱི་བྱེད་སྒོ་སྤེལ་རྒྱུའི་སློབ་ཁྲིད་བྱ་ཐབས་སྤྱོད་དགོས།༣ལྟ་བ་བསྒྱུར་བར་བསམ་བློའི་ཆ་རྐྱེན་གང་འདྲ་དགོས།       ང་ཚོས་རྙིང་པ་རྩ་མེད་སོང་བའི་དོགས་པ་མེད་དགོས་ལ།    གསར་པ་ཁོ་ནར་དགའ་བའི་ཕྱོགས་ལྷུང་ཡང་མེད་དགོས།     གཙོ་བོ་སློབ་མའི་བསམ་བློ་ཀུན་སྤྱོད་སོགས་ཕྱོགས་ཡོངས་བདེ་ཐང་ངང་འཚར་ལོངས་ཡོང་རྒྱུར་དགོས་ངེས་ཀྱི་སློབ་ཁྲིད་ལམ་བུ་ཞིག་གཏོད་དགོས་པའི་བསམ་བློ་ལྡན་དགོས།    ལྷག་པར་དུ་དགེ་རྒན་གྱིས་ཁྲིད་པ་ཁོ་ནས་མི་འགྲིག་པར་སློབ་མར་བྱ་བ་དངོས་ཀྱི་མཛུབ་སྟོན་ཐུབ་པའི་བསམ་བློ་ཞིག་ངེས་པར་དུ་དགོས།
གཉིས་པ།    དགེ་རྒན་གྱི་འགན་འཁྲི།༡དགེ་རྒན་གྱི་འགན་འཁྲི་གང་ཡིན།         དགེ་རྒན་ལ་འགན་འཁྲི་ཅི་ཞིག་ཡོད་དམ་ཟེར་ན།    སྤྱིར་སློབ་ཁྲིད་བྱ་རྒྱུ་དེ་རང་རེད་སྙམ་སྲིད།   ཡིན་ནའང་བསམ་བློ་ཞིབ་ཏུ་བཏང་ན་དགེ་རྒན་གྱི་འགན་འཁྲི་ནི་ལས་སླ་པོ་ཞིག་ག་ལ་ཡིན།   དགེ་རྒན་ནི་དུས་རབས་དང་འཚམས་པའི་ཤེས་ལྡན་མི་སྣ་གསོ་སྐྱོང་གནང་མཁན་དང་།   མེས་རྒྱལ་གྱི་དང་མི་དམངས་ཀྱི་མ་འོངས་པའི་རེ་བའི་ས་བོན་བསྐྲུན་མཁན།   མདོར་ན་མེས་རྒྱལ་གྱི་ཤུལ་འཛིན་པ་བསྐྱེད་བསྲིང་བྱ་མཁན་དེ་ཡིན་པས་འགན་འཁྲི་ཤིན་ཏུ་ནས་ལྕི།༢དགེ་རྒན་གྱིས་འགན་འཁྲི་ཇི་ལྟར་འཁུར་དགོས།         ཐོབ་བྱ་ཐན་ཐུན་དང་དཀའ་སྡུག་ཁོ་ནར་ཁ་གཡར་ཏེ་དགེ་རྒན་གྱིས་ལས་དོན་དེ་ཡག་པོ་ཞིག་མ་སྒྲུབ་པ་ཡིན་ན།     རེ་བ་ཡོད་ཚད་ཀྱི་བདག་པོ་ཡིན་པའི་མི་རབས་གསར་པ་མང་པོ་འཕྲོ་བརླག་གཏོང་སྲིད་པས་མེས་རྒྱལ་གྱི་མ་འོངས་པ་མཛེས་སྡུག་ལྡན་པར་སྐྲུན་རྒྱུར་འགོག་རྐྱེན་དང་།    དམངས་དང་རྒྱལ་ཁབ་ཀྱི་ལས་དོན་ཡང་དག་སྒྲུབ་མི་ཐུབ་པས་དེའི་ཉེས་པ་ཡོད་ཚད་དགེ་རྒན་གྱི་ཡིན་པར་ངེས།དགེ་རྒན་གྱི་ལས་ཀ་དེ་དཀའ་སྡུག་ཆེ་ཡང་གཟི་བརྗིད་ཆེ་བ་ཞིག་ཡིན་པས་དགེ་རྒན་ཚོས་ལས་དོན་དེ་ཡག་པོ་ཞིག་སྒྲུབ་པ་ཡིན་ན་ངོ་མ་དོན་སྙིང་ཤིན་ཏུ་ཆེ།    རྒྱུ་ནོར་དབང་གྲགས་ཁོ་ནས་ཁ་ལོ་སྒྱུར་བའི་ང་ཚོའི་ཁོར་ཡུག་འདིར་ཁྱོད་ཀྱིས་བློ་རྣལ་དུ་ཕབ་སྟེ་སློབ་ཁྲིད་ལས་དོན་ལ་གཞོལ་ཚེ།     སྔར་བས་ཀྱང་གཟི་བརྗིད་གཅིག་མ་ཡིན་ནམ།    ཐོག་མར་རང་ཉིད་དགེ་རྒན་ཞིག་ཡིན་པ་ཁས་ལེན་ཐོགདེ་ནས་དགེ་རྒན་ལ་ལྡན་དགོས་པའི་ཆ་རྐྱེན་ལ་བསམ་དགོས།    དགེ་རྒན་ནི་མིའི་རིགས་ཀྱི་སྤྱི་ཚོགས་ནང་མིག་ལྟོས་བྱ་ས་ཡིན་པས་ཚད་དང་ལྡན་པ་ཞིག་བྱེད་རྒྱུར་རང་ཉིད་ལ་རེ་བ་ནན་པོ་བཅོལ་དགོས།
གསུམ་པ།   ཚད་ལྡན་གྱི་དགེ་རྒན།            ༡ཚད་ལྡན་གྱི་དགེ་རྒན་ཞིག་བྱེད་པར་ཆ་རྐྱེན་ཧ་ཅང་མཐོ་སྟེ་ཡིད་ཀྱི་ཉེས་པ་གསུམ་དང་།    ངག་གི་ཉེས་པ་བཞི།    ལུས་ཀྱི་ཉེས་པ་གསུམ་བཅས་མི་དགེ་བཅུ་སྤོང་དང་།   ཕར་ཕྱིན་དྲུག    དགའ་ཞེན་ལྔ།   བཞི་མཛེས་སོགས་ཡོན་ཏན་གྱི་ཕྱུག་པ་ཞིག་དགོས་པ་དང་།    གཞན་ལ་ཕན་པའི་བསམ་བློ་མི་དམན་པ་ཞིག་ལྡན་དགོས།     གོང་གསལ་ཆ་རྐྱེན་དེ་དག་ཡོངས་སུ་རྫོགས་པ་མ་ཚང་རུང་གང་ལྟར་མི་ཀུན་གྱིས་གོང་དུ་བཀུར་འོས་པའི་སྐྱེ་བོ་གཞན་ལས་ཁྱད་དུ་འཕགས་པ་ཞིག་བྱེད་དགོས།           ༢མེས་རྒྱལ་དང་མི་དམངས།     མི་རིགས་དང་སྤྱི་ཚོགས་ཀྱི་མ་འོངས་པར་འགན་འཁུར་ཐུབ་པ་ཞིག་དང་ཤེས་བྱ་ཡོན་ཏན་སློབ་མ་ལས་ལྡབ་འགྱུར་གྱི་མཐོ་བ།    སློབ་ཁྲིད་ལ་རང་གི་མི་ཚེ་ལེགས་སྐྱེས་སུ་འབུལ་སེམས་ཡོད་པ་ཞིག      རྒྱུན་མཐུད་སློབ་སྦྱོང་བྱས་ནས་རང་གི་ཤེས་ཡོན་དུས་རབས་ཀྱི་འགྲོས་དང་མཐུན་པར་ཡར་རྒྱས་སུ་གཏོང་ཐུབ་པ་སོགས་ཀྱི་ཆ་རྐྱེན་ཚང་དགོས།    གལ་ཏེ་བོད་ཡིག་གི་རྩ་བའི་ཤེས་བྱ་ཙམ་ཡང་གསལ་པོ་མི་ཤེས་པའི་བོད་ཡིག་དགེ་རྒན་དེ་རིགས་ནི།    ངོ་མ་ངོ་གནོང་དགོས་པ་ཞིག་མ་ཡིན་ནམ།    ད་དུང་དགེ་རྒན་གྱི་དཔུང་ཁག་ཚད་ལྡན་ཞིག་ཡོང་དགོས་ན།    ཆེད་ལས་ཀྱི་ཆ་རྐྱེན་དང་རེ་བ་ཡག་པོ་ཞིག་འདོན་དགོས་སོ།
                                                                                                                                                                                                            མུ་འགོད།