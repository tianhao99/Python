ལེགས་པར་བཤད་པ་ཤིང་གི་བསྟན་བཅོས་ལུགས་གཉིས་ཡལ་འདབ་བརྒྱ་ལྡན་ཞེས་བྱ་བ་བཞུགས་སོ།།
ཨོཾ་བདེ་ལེགས་སུ་གྱུར་ཅིག   རིན་ཆེན་སེམས་ཀྱི་རྩ་བ་བརྟན།  །རླབས་ཆེན་ཚོགས་གཉིས་ཡལ་ག་རྒྱས།   །སྐུ་གསུམ་འབྲས་བཟང་སྙེ་མས་དུད།   །སངས་རྒྱས་ལྗོན་པ་དེ་ལ་འདུད།   །སྣང་བ་དཔེ་རུ་ཤར་བ་ཡི།   །རྣལ་འབྱོར་དེ་ལ་གདམས་ངག་མང་།  །ནགས་ཀླུ་སྟུག་པོའི་དོ་ར་རུ།  །ཤིང་ལོའི་ཕུང་པོ་ཟད་པ་མེད།   །དཔག་བསམ་ཤིང་ལ་བརྟེན་བྱས་ན།   །དགོས་འདོད་ཐམས་ཅད་ཆར་དུ་བསྙིལ།  །དེ་བཞིན་བཤེས་གཉེན་དམ་པ་ལ།   །བརྟེན་ན་ལེགས་ཚོགས་ལྷུན་གྱིས་གྲུབ།   །བཤེས་ལ་མི་གུས་སྐྱེ་བོ་དེས།  །གཞུང་བརྒྱ་ཤེས་ཀྱང་དོན་མི་འགྱུར།   ཤིང་སྐམ་ལོ་བརྒྱ་ཆུར་འཕངས་ཀྱང་།   །ལོ་འདབ་སྐྱེ་བ་སྲིད་ན་མེད།   །དད་ལྡན་རང་བཞིན་བཟང་པོ་དེར།   །ཚིགས་བཅད་གཅིག་ཙམ་གྱིས་ཀྱང་ཕན།  །རྐང་འཐུང་གསར་བའི་མྱུ་གུ་དེ།   །ཆུ་ཆར་གཟེགས་མ་ཡིས་ཀྱང་འཕེལ།   །ཚོར་མ་ཅན་དང་དུག་ཤིང་གིས།  །མི་དགོས་བཞིན་དུ་ས་འདི་གང་།  །མི་ཁོམ་ངན་སོང་སྐྱེ་བོ་ནི།  །ས་ཡི་རྡུལ་བཞིན་གྲངས་ལས་འདས། ཙན་དན་ས་མཆོག་ལྗོན་པ་དེ།  འཇིག་རྟེན་འདི་ན་སྲིན་པ་ཙམ།   །དལ་འབྱོར་ཚང་བའི་རྟེན་བཟང་ཡང་།   །བརྒྱ་ལམ་ཐོབ་པ་མ་བཀག་ཙམ། དལ་འབྱོར་སྙིང་པོ་མ་བླངས་ན།   །དུད་འགྲོའི་རྟེན་དང་གཉིས་སུ་མེད།   །ཨ་མྲའི་འབྲས་བུ་མི་སྤྱོད་ན།   །ཨེ་རཎྜ་དང་ཁྱད་པར་ཅི།   །མདངས་དང་ལོ་འབྲས་མེ་ཏོག་སོགས།  །ལྗོན་པ་གཅིག་ཀྱང་དུས་ཀྱིས་འགྱུར།   །སྐྱེ་རྒ་ན་དང་འཆི་བ་ཡི།  །ཟློས་གར་སྐད་ཅིག་སྐད་ཅིག་བསྒྱུར། །རིང་དུ་འབྲེལ་བའི་ཤིང་ལོ་དེ།  །ལན་གཅིག་བྲུལ་བ་སླར་མི་འབྱོར།  །མཛའ་བ་ཡུན་རིང་འཁོད་འཁོད་ནས།   །ནམ་ཞིག་གཏན་དུ་འབྲལ་བར་འགྱུར།  །སྡོང་པོ་གཤགས་གཏུབ་དྲས་པ་ཡིས།  །ཤིང་མཁན་མྱུར་དུ་ངལ་བར་འགྱུར།  །བསྐལ་པར་དེ་འདྲའི་ལས་བསྒྲུབས་ཀྱང་།   །དམྱལ་སྲུང་རྣམས་ནི་ངལ་བ་མེད།   །ཇི་སྲིད་མི་དགེ་མ་ཟད་པ།   དེ་སྲིད་སྡུག་བསྔལ་འཁོར་མོར་མྱོང་།   །དུག་གི་ས་བོན་གནས་ཀྱི་བར།  །དུག་ལོ་སྐྱེ་བ་ཆོས་ཉིད་ཡིན།   །གང་ཞིག་གསུམ་ལ་སྐྱབས་སོང་བ།   །དེ་ལ་སྲིད་ཞིའི་རྒུད་པ་མེད།  ལྗོན་པ་ཆེ་ལ་བརྟེན་པ་དེར།  །གཅན་གཟན་གདུག་པས་གཙེ་མི་ནུས།   །རྩ་བ་རུལ་བའི་ལྗོན་པ་ལ།   །བརྟེན་པར་བྱེད་པ་བླུན་པོའི་རྟགས།   །རང་ཡང་འཁོར་བར་བྱིང་བ་ལ།  །སྐྱབས་སུ་འཛིན་རྣམས་ཀྱེ་མ་འཁྲུལ།  །དུག་དང་སྨན་གྱི་མྱུ་གུ་ལས།   །འབྲས་བུ་འཆོལ་བ་འགར་ཡང་མེད།   །དགེ་དང་མི་དགེའི་ལས་ལས་ཀྱང་།   འབྲས་བུ་གཞན་འབྱུང་གནས་མ་ཡིན།།  ཐོག་མེད་དུས་ནས་བསགས་པའི་ལས།  །བསྐལ་པ་བརྒྱར་ཡང་ཆུད་མི་ཟ།  །ཏ་ལའི་ཤིང་འབྲས་སྟོང་ཕྲག་ལོར།   །སྐམ་ཡང་རླན་དང་འཕྲད་ན་སྐྱེ།  །ས་བོན་ཆུང་སྨིན་ནྱ་གྲོ་ངྷའི།   །ཡལ་འདབ་རྒྱས་པས་རྒྱང་གྲགས་ཁེབས།  །ཁམ་གཅིག་ཟས་ཀྱི་སྦྱིན་པས་ཀྱང་།   །འབྲས་བུ་འཁོར་ལོས་བསྒྱུར་བ་འཐོབ།   །རྣམ་བཀྲ་སྲིད་པའི་འཁོར་ལོ་འདིར།   །དོན་ལྡན་སྙིང་པོ་འགའ་མ་མཆིས།   །ཆུ་ཤིང་རློན་པའི་སྡོང་པོ་ལ།  །རྩེ་རྟིང་ཀུན་ན་སྙིང་པོ་མེད།  ། ལྗོན་ཤིང་ལོ་བརྒྱར་སྐྱེས་པ་ཡང་།   །ནམ་ཞིག་ཚེ་ན་འགྱེལ་བར་འགྱུར།  །སྲིད་པའི་རྩེ་མོར་ཕྱིན་ནས་ནི།  སླར་ཡང་མི་བཟད་ངན་འགྲོར་འགྲོ།   །བུར་ཤིང་ཁུ་བས་རབ་བསྒོས་ན།  །ཏིག་ཏའི་ཁ་བ་སེལ་བར་ནུས།  །ལམ་གྱི་བདེན་པ་རབ་གོམས་པས།  །སྡུག་བསྔལ་རྩ་བ་ཀུན་འབྱུང་སྤོང་།   །ཀ་གདུང་ལྕམ་དང་དྲལ་མ་རྣམས།   །ཚོགས་པས་ཡིད་ལོང་སྡིང་ཁང་སྟེ།   །ལྷག་པའི་བསླབ་པ་གསུམ་ཚོགས་པས།   །ཐར་པ་དམ་པའི་ཁང་བཟང་འགྲུབ།   །ཛན་དུའི་ས་བོན་དེའི་ས་བོན།   །གཞན་ལས་སྐྱེ་ཕྱིར་ཐོག་མ་མེད།   །མཐའ་མེད་འཁོར་བར་སྐྱེས་པ་ན།   །ཕ་མར་མ་གྱུར་སུ་ཞིག་ཡོད།   །རྟ་གླང་བརྒྱ་ཡི་ཁུར་ལྕི་བ།  །ཤིང་རྟ་ཆེན་པོ་གཅིག་གིས་འདྲེན།   །ཉན་རང་ཀུན་གྱིས་མ་ལོངས་པའི།   །ཁུར་དེ་རྒྱལ་སྲས་ཕྲག་ན་མཛེས།   །ཤིང་གཞན་འབྲས་བུ་བླངས་པས་འཛད།   །དཔག་བསམ་ཤིང་འབྲས་ཟད་པ་མེད།   །དགེ་བ་གཞན་འབྲས་སྤྱད་པས་འཛད།  །བྱང་ཆུབ་སེམས་དགེ་ཕྱིར་ཞིང་འཕེལ།  །ཡོངས་སྨིན་འབྲས་བུས་སྤ་བ་ཡི།  །རྐང་འཐུང་དེ་ལ་སྐྱེ་བོ་འདུ།  །འཇུངས་མེད་གཏོང་བའི་དཔལ་ཡོན་ཅན།   །དེ་ཡིས་སྐྱེ་དགུའི་རེ་བ་སྐོང་།  །མངོན་པར་མཐོ་དང་ངེས་ལེགས་ཀྱི།  རྩ་བ་ཚུལ་ཁྲིམས་ལས་གཞན་མེད།   །ཡལ་འདབ་གཡུར་དུ་ཟ་བ་ཡི།།  རྩ་བ་སྡོང་བུ་ཉག་གཅིག་ཡིན།   །ཚེར་མ་ཟུག་པའི་ལན་དུ་སླར།   །ཁུ་ཚུར་རྡེག་པ་བཞག་གད་རྒྱུ།  །གནོད་བྱེད་ལ་ཡང་སླར་ཁྲོ་བ།  །རང་ཉིད་ཉམས་པའི་རྒྱུ་རུ་ཟད།  །རྒྱུ་དུས་བརྩོན་པ་མང་བཏང་ན།  །འབྲས་དུས་ཡིན་ཏན་ཐམས་ཅད་སྐྱེ།  །རྩ་བ་རླན་དང་མ་བྲལ་ན།  །རྩེ་མོར་ལོ་འབྲས་སྨིན་པར་འགྱུར།   །སྡོང་པོ་རླུང་གིས་ཆེར་བསྐྱོད་ན།  །འབྲས་སུ་ས་ལ་འབྲུལ་བ་ལྟར།  །བྱིང་རྒོད་གཡེང་བས་རབ་གཡོས་པས།    །ཏིང་འཛིན་དམིགས་པ་སྟོར་བར་བྱེད།   བསམ་གཏན་རྣམ་པར་དག་པ་ལས།   །མངོན་ཤེས་ལ་སོགས་ཡིན་ཏན་འབྱུང་།   །སྡོང་བུ་ཉམས་པ་མེད་གྱུར་ན།   །མེ་ཏོག་གེ་སར་མགོ་ལྕོག་ལྡེམ།   །ཤིང་གི་རལ་གྲི་གཡུལ་གྱི་ངོར།  །འཕྱར་བ་དགྲ་ཡི་དགའ་སྟོན་ཡིན།   །ལྟར་སྣང་ཉི་ཚེའི་ལྟ་བ་ཡིས།   །སྲིད་རྩ་གཅོད་འདོད་ཀྱེ་ཧུན་མཚར།   །ཧ་རི་ཙན་དན་བཟང་པོ་ཡིས།   །ལུས་ཀྱི་ཚ་གདུང་སེལ་བར་བྱེད།   །སྙིང་རྗེའི་བཅུད་ལྡན་ལྟ་བ་ཡིས།   །དུག་གསུམ་ནད་བརྒྱ་དྲུང་ནས་འབྱིན།  །ཤིང་ལས་སྐྱེས་པའི་སྲིན་འབུ་ཡིས།   །ཤིང་དེ་ཟད་པར་བྱེད་པ་བཞིན།   །འདོད་ཆགས་ལས་སྐྱེས་ཡེ་ཤེས་ཀྱིས།   །འདོད་ཆགས་ཉེས་པ་ཞི་བར་བྱེད།  །ཤིང་སྐྱ་རླན་གྱིས་ཟིན་པ་ལས།   །བེེཌཱུར་མདངས་སུ་འཕོ་བ་ལྟར།  །ཐ་མལ་སྣང་བ་འོད་གསལ་གྱིས།   །སྦྱངས་ཏེ་དག་པའི་ལྷ་སྐུར་ལྡང་།  །ཡལ་འདབ་ཡོངས་སུ་རྫོགས་པ་ཡི།   །ལྗོན་པའི་གྲིབ་མ་ཀུན་ཏུ་བསིལ།   །ཡོན་ཏན་མ་ལུས་རྫོགས་པ་ཡི།   །རྒྱལ་བ་སྐྱེ་དགུའི་མགོན་དུ་གྱུར།   །དེ་ལྟར་ཤིང་གི་བསྟན་བཅོས་ལས།   །ཆོས་ཀྱི་ལམ་བསྟན་སརྒ་སྟེ།  ད་ནི་འཇིག་རྟེན་ཚུལ་ལུགས་འགའ།   །བཤད་དོ་རྣ་བ་བླགས་ཏེ་ཉོན།  །ཆོས་ལྡན་རྒྱལ་པོའི་གཟི་བྱིན་གྱིས།   དགྲ་སྡེ་རྣམས་ཀྱང་དབང་དུ་འདུ།   །མ་ལ་ཡར་སྐྱེས་དྲི་བསུང་དེ།  །བུང་བ་འགུགས་པའི་ཕོ་ཉ་ཡིན།   །རྒྱལ་ངན་ཆབ་འབངས་གཟིར་བ་དེར།   ནམ་ཞིག་གཡོག་ཀྱང་འཁོར་མི་འགྱུར།   །སྲན་ཕུང་དབྱུག་པས་གཏོར་ན་ཡང་།   །དབྱུག་པའི་ངོས་ལ་འབྱར་མི་སྲིད།   བློན་དང་འབངས་ཀྱིས་མ་བཀུར་ན།   །རྒྱལ་པོ་ཆེན་པོ་ཇི་ལྟར་གནས།   །གདུང་མ་ཀ་བས་མ་བཏེགས་ན།   །རྒྱལ་པོའི་ཕོ་བྲང་གང་ལས་འབྱུང།   །རྗེ་དཔོན་བཟང་པོའི་བཀའ་དྲིན་གྱིས།   །གཡོག་འཁོར་མངའ་ཐང་དར་བར་གྱུར།   །ལྗོན་པ་ཆེ་ལ་བརྟེན་པ་ཡིས།   །འཁྲི་ཤིང་རྩེ་མོ་དགུང་ལ་བསྙེགས།   ཚེར་མའི་ཤིང་ལ་བརྟེན་བྱས་ན།  གནད་དུ་ཟུག་པའི་སྡུག་བསྔལ་སྐྱེ།   །སྐྱེ་བོ་ངན་ལ་བརྟེན་བྱས་ཀྱང་།   །ཕྱི་ཕྱིར་སྡུག་བསྔལ་འབའ་ཞིག་བསྐྱེད།   །ཆབ་འབངས་བདེ་སྐྱིད་རྒྱས་པ་དེ།   །རྗེ་དཔོན་ཉིད་ཀྱི་ཆེ་བའི་རྟགས།   །རབ་རྒྱས་ཡལ་གའི་ཁྱོན་ཡངས་པ།   སྡོང་པོ་རྩ་བའི་མཛེས་རྒྱན་ཡིན།   །གཡོག་འཁོར་རྒུད་པའི་སྡེ་དཔོན་ནི།   །རང་ཉིད་འབྱོར་ཡང་ངོ་ཚའི་རྒྱུ།  །སྡོང་པོ་ཅི་ཙམ་སྦོམ་ན་ཡང་།   །ཡལ་འདབ་མེད་ན་གཅེར་བུ་ཡིན།   །སྡོང་རུལ་རྩ་བར་གནས་པའི་མི།   །ཉིན་མཚན་ཀུན་ཏུ་བག་ཕེབས་བྲལ།   །གཙོ་བོ་ངན་པའི་གཡོག་འཁོར་ཡང་།  །རྟག་ཏུ་སེམས་ཁྲལ་གདུང་བས་གཟིར།  །དཔོན་ངན་གཡོག་འཁོར་བྲོས་ན་ཡང་།   །སྡེ་དཔོན་བཟང་པོས་བསྐྲད་ཀྱང་འདུ།   །ཚེར་ཤིང་འབྱོར་བའི་བྷྲ་མ་ར།   །ཙཱུ་ཏའི་ཤིང་ལས་བསྐྲད་ཀྱང་འཁོར།   །རྗེ་དཔོན་གསར་ཚེ་བྱམས་བྱེད་ཀྱང་།   ཕྱི་ནས་བསྒྲུབ་དཀའི་དཔྱ་ཁྲལ་འབེབས།  །ཤིང་ལ་ཆར་སྐྱོབ་བྱེད་མོད་ཀྱང་།    །རྗེས་སུ་ཐིགས་ཕྲེང་ལྕི་བར་འབབ།   ལྗོན་པའི་གྲིབ་བསིལ་ཀུན་ལ་སྙོམས།  ཉི་ཟླའི་སྣང་བ་ཀུན་ལ་སྙོམས།   །སྤྲིན་གྱི་ཆུ་ཆར་ཀུན་ལ་སྙོམས།  །རྒྱལ་པོའི་བཀའ་ཁྲིམས་ཀུན་ལ་སྙོམས།   གཙོ་བོ་བཟང་ཡང་འཁོར་ངན་ན།   །དེ་ཡི་དྲུང་དུ་བསྙེན་པར་དཀའ།  གདུག་པའི་སྦྲུལ་གྱིས་དཀྲིས་པ་ཡི།   ཙན་དན་ལྗོན་པ་སུ་ཡིས་བརྟེན།  །ཕྱི་ནང་སྨིན་དང་མ་སྨིན་པའི།    །ཨ་མྲའི་འབྲས་བུ་རིགས་བཞིར་གསུངས།   །མི་ཡང་སེམས་དང་སྤྱོད་པ་གཉིས།   །དག་དང་མི་དག་དབྱེ་བ་མང་།   །མཁས་པ་ཡོན་ཏན་ཀུན་ལྡན་དེ།   །རློམས་སེམས་མེད་པར་ཞི་ཞིང་དུལ།   །སྙི་མའི་ཁུར་གྱིས་ལྗིད་པ་ཡི།   །ལྗོན་ཤིང་རྩེ་མོ་དུད་དེ་གནས།   །ཡོན་ཏན་མེད་པའི་སྐྱེ་བོ་དེ།   ང་རྒྱལ་མགོ་འཕང་ཅི་ལས་མཐོ།   །འབྲས་བུའི་བཅུད་ཀྱས་མི་བཟུང་བའི་ལྗོན་པ་རེངས་པ་ཆོས་ཉིད་ཡིན།   །ལྷན་སྐྱེས་ཡོན་ཏན་མེད་གྱུར་ན།   །ཕྱོ་ཚུལ་བཅོས་པས་ཅི་ལ་ཕན།   །ཡལ་འདབ་མེད་པའི་ཤིང་སྐམ་དེར།   །ཅོད་པན་བཏགས་ཀྱང་ག་ལ་མཛེས།   །བསླབ་སྦྱངས་དུས་ན་གཡེལ་བ་དེས།  །མཁས་འདོད་རེ་བ་འབྲས་མེད་ཡིན།   །མེ་ཏོག་སད་ཀྱིས་ཁྱེར་བ་ཡི།  །ཤིང་ལ་འབྲས་བུའི་རེ་བ་མེད།  །བློ་གྲོས་རྩལ་དང་མི་ལྡན་ན།  །གོ་ས་མཐོ་ཡང་ཁྲེལ་བའི་གཞི།  །ཤིང་ལས་བྱས་པའི་སེང་གེ་དེ།  འཇིགས་འཇིགས་འདྲ་ཡང་སྙིང་པོ་མེད།   །དྲི་ཞིམ་བསུང་དང་མ་ལྡན་ན།   །ཙན་དན་ཡིན་ཞེས་སྨྲས་ཀྱང་རྫུན།  །དམ་པའི་ཚུལ་དང་མི་མཐུན་ན།  །དམ་པར་ཁས་འཆེ་དོན་དང་བྲལ།   །དམན་པ་རྒྱལ་སར་བཏོན་ན་ཡང་།   །མ་རབས་སྤྱོད་པའི་རྗེས་སུ་འཇུག    །ཆུ་ཤིང་གྱེན་དུ་སྐྱེས་ན་ཡང་།  །འདབ་མ་ཐུར་དུ་འཕྱང་བར་གྱུར།   །ཨ་གར་དུམ་བུ་བརྒྱར་གཏུབས་ཀྱང་།   །ལྷན་སྐྱེས་དྲི་བཟང་མི་གཏོང་ལྟར།   །དམ་པ་ཅི་ཙམ་རྒུད་ན་ཡང་། བཟང་པོའི་རང་བཞིན་ག་ལ་འདོར།   །ཤུགས་པའི་ལོ་མ་མེར་བཅུག་ན།   །ལྷག་པར་དྲི་བཟང་རྒྱས་པ་བཞིན།    །དམ་པ་རྣམས་ལ་གནོད་བྱས་པས།   ཕྱིར་ཞིང་དེ་ཡི་ཆེ་བ་འདོན།   །དམ་པ་དབེན་པར་གནས་ན་ཡང་།   །གྲགས་སྙན་ལྷ་ཡིས་སྒྲོག་པར་བྱེད།   །ལྷི་ཡི་རི་ལས་སྐྱེས་པ་ཡི།   །ཙན་དན་དྲི་བསུང་རླུང་གིས་འགྱེལ།  །འཁྱོག་པོའི་ཤིང་དེ་བསྲངས་ན་ཡང་།   །རླན་དང་འཕྲད་ཚེ་ཡ་ཡོར་འགྱུར།  །རང་བཞིན་ངན་པ་བཅོས་ན་ཡང་།    །རྐྱེན་དང་འཕྲད་ཚེ་རང་མཚང་འདོད།   ཀླད་ཆུང་རང་བཞིན་ངན་པ་ལ།   །ཡོན་ཏན་ཡོད་ཀྱང་ཕན་མི་ཐོགས།  །རྩ་བ་དུག་ཏུ་གནས་པ་ཡི།   །མེ་ཏོག་མཛེས་ཀྱང་སུ་ལ་མཁོ།   །ཙན་དན་ཤུག་པའི་ཀ་བ་གཉིས།  །གདུང་མ་འདེགས་པའི་ནུས་པ་མཚུངས།  །སྙིང་སྟོབས་ལྡན་ན་དབུལ་ཕྱུག་གཉིས།    །བྱ་བ་བྱེད་པའི་དུས་སུ་འདྲ།   །ལོངས་སྤྱོད་མངའ་ཐང་མཉམ་ན་ཡང་།   །བཟང་ངན་ལས་ལ་སྦྱར་ན་ཤེས།   ཕྲ་སྦོམ་མཉམ་ཡང་ཆུར་འཕངས་ན།  །ཤིང་གི་མགོ་མཇུག་ཤེས་པར་ནུས།།མཁས་པའི་སྐྱེ་བོ་ཡུལ་གཞན་དུ།།བྲིན་ཞིང་ཀུན་གྱིས་བཀུར་བར་འགྱུར།   །ནགས་སུ་སྐྱེས་པའི་ཤིང་གིས་ནི།   གཞན་དུ་ཤིང་གི་བྱ་བ་བྱེད།   །ཤིང་བལ་རླུང་གིས་བདས་པ་དེ།    །རི་རྩེར་མི་སྡོད་གཤིང་དུ་ཆགས།   །བློ་ཆུང་ཕྱོགས་མཐར་འཁྱམས་འཁྱམས་ནས།   །མཐའ་མར་རྒུད་པའི་གནས་སུ་ལྷུང་།  །སྐྱོན་གྱིས་གོས་པ་ཆེས་སླ་སྟེ།  །ཡོན་ཏན་སློབ་པ་དེ་ལྟ་མིན།  །ཤིང་ལ་མེ་ལྕེ་མཆེད་སླ་ཡང་།   །ཆུ་བོ་སོ་སོར་འགྱེས་པར་དཀའ།   །མ་རབས་སྐྱེ་བོ་གཉིས་འགྲོགས་ན།  །ཕུགས་སུ་རང་གཞན་གཉིས་ཀ་འཕུངས།   གཙུབ་ཤིང་ཟུང་དུ་བརྡར་བ་ཡིས།  །མཇུག་ཏུ་གཉིས་ཀ་བསྲེག་པར་བྱེད།   །ཕུན་སུམ་ཚོགས་པའི་ལྗོན་པ་ཡང་།    །ཆུ་དང་འགྲོགས་ན་རྩ་བ་འབྱིན།  །ཡ་རབས་ཡོན་ཏན་ལྡན་པ་ཡང་།   །གྲོགས་པོ་ངན་པས་ཉམས་པར་བྱེད།།འབྲས་ལྡན་ཤིང་གཉིས་སྦྱར་བ་ལས།   །འབྲས་བུ་ཕུང་གསུམ་འབྱུང་བ་ལྟར།   །བློ་དང་ལྡན་པ་གཉིས་འགྲོགས་ན།  །སྔོན་མེད་ལེགས་པའི་བློ་གྲོས་སྐྱེ།  །ལྗོན་པའི་གྲིབ་བསིལ་བསྟེན་པ་ཡི།  །གླང་པོས་ཤིང་གི་རྩ་བ་འབྱིན།  །གཡོག་འཁོར་ངན་པ་བསྟེན་པ་ཡིས།  །ལེགས་བྱས་རྩ་བ་ཉམས་པར་བྱེད།  །ཤིང་སྡོང་གཙུག་གིས་བཀུར་བ་ཡི།   །འདབ་ཆགས་འགྲོ་ཚེ་བྱ་ཐག་གཏོང་།    །ཟླ་གྲོགས་ངན་པ་བསྟེན་ན་ཡང་།   །ནམ་ཞིག་རྗེས་ངན་བཞག་ནས་འགྲོ།  །ངན་པར་ཅི་ཙམ་ཕན་བཏགས་ཀྱང་།   །ལན་དུ་ཕན་པའི་རེ་བ་མེད།  །ཤིང་གིས་རྟག་ཏུ་མེ་གསོས་ཀྱང་།   །མེ་ཡིས་དེ་ཉིད་ཐལ་བར་བྱེད།   བློ་དང་མཐུ་ལྡན་རེ་རེས་ཀྱང་། །མཆོག་དམན་ཀུན་གྱི་དགོས་པ་བསྒྲུབ།   འོད་མའི་གནམ་རུ་གཅིག་གིས་ཀྱང་།   །ཉག་ཕྲན་སྟོང་གི་བྱ་བ་བྱེད།   །ལོངས་སྤྱོད་དཔལ་དང་མི་ལྡན་ན།   །རིགས་རུས་མཐོ་ཡང་དགོས་པ་ཆུང་།   །དགོས་པའི་གྲིབ་བསིལ་མེད་གྱུར་ཚེ།   །རྩེ་མོ་མཐོ་བས་ཅི་ལ་ཕན།   །རྩ་བ་བསོད་ནམས་མེད་གྱུར་ན།   །བསགས་པས་དབུལ་བ་མི་སེལ་ཏེ།   །སྡོང་པོ་རླན་དང་བྲལ་བ་ལ།  །ཡལ་གར་ཆུ་བོས་བྱུགས་ཀྱང་ཅི་།   །བུན་དང་སྐྱེད་ཀྱིས་ནོར་སྤེལ་བར།   །འདོད་ཀྱང་རྩ་བ་སྟོང་པ་མང་།    །ཤིང་སྐྱེས་བཅད་ནས་ས་གཞན་དུ།  །བཙུགས་པ་ཕལ་ཆེར་སྐམ་པར་འགྱུར།   །གཡང་ས་མཐོན་པོར་སྐྱེས་པ་ཡི།   །ས་ཧ་ཀཱ་རའི་འབྲས་བུ་བཞིན།  །རང་གཞན་གང་ལའང་མི་ཕན་པའི།  །ལོངས་སྤྱོད་ཆེ་དེ་སྦ་བ་ཡིན།  །ལོངས་སྤྱོད་སྤེལ་བར་འདོད་པ་ཡིས།  །ཆ་ཤེས་གཏོང་བ་མན་ངག་སྟེ།  །ལྗོན་ཤིང་ཡལ་ག་རྒྱས་འདོད་ན།   །རྩེ་མོ་འབྲེག་པ་ཐབས་སུ་བཟང་།   །དམན་པས་བསགས་ཀྱང་མི་འགྲུབ་ལ།།བསོད་ནམས་ལྡན་པས་བཏང་ཡང་འབྱོར།།རླན་སར་བཅད་ཀྱང་སྐྱེ་བའི་ཤིང་། །སྐམ་སར་བཙུགས་ཀྱང་ག་ལ་སྐྱེ།  །ལམ་ཁའི་ཤིང་གི་འབྲས་བུ་དེ།  །བྱིས་པའི་རྡོ་ཆར་འབེབས་པའི་རྒྱུ།།བདག་པོ་ངན་པའི་ལོངས་སྤྱོད་ཀྱང་།།ཕལ་ཆེར་དགྲ་ཡི་གཡབ་མོ་ཡིན།།བསོད་ནམས་དམན་པའི་སྐྱེས་བུ་དེར།།དཔལ་འབྱོར་བྱུང་ན་སྲོག་ཀྱང་བརླག    །སྨྱུག་མའི་ཤིང་གི་རྩེ་མོ་ལ།   །འབྲས་བུ་ཆགས་པ་ཉམས་པའི་ལྟས།   །བུར་ཤིང་གཅོད་པ་རོ་ཡི་ཕྱིར།   །ཝ་སྐྱེས་གསོད་པ་པགས་པའི་སླད།   །དོན་མཐུན་འཇོམས་པ་ནོར་གྱི་དོན།  །རྒྱལ་པོར་རྒོལ་བ་འབངས་ཀྱི་ཆེད།   །ཤིང་ལ་ཐོག་མར་ཐིག་འདེབས་ཀྱི།  །དྲས་ཤིང་གཏུབས་ནས་བསྒྱུར་དུ་མེད།   །བྱ་བའི་ཐོག་མར་བསམ་དགོས་ཀྱི།   །རྗེས་ནས་གྱོད་བརྡལ་བླུན་པོའི་རྟགས།།སྟབས་ལེགས་ཙམ་གྱིས་དོན་གྲུབ་ཀྱང་།།བློ་དང་ལྡན་པར་སུ་ཞིག་རློམ།  །ལོ་མ་འཁུམས་ནས་ཉལ་བའི་ཤིང་།།སེམས་ལྡན་བསྒྲུབས་པ་མུ་སྟེགས་ལུགས།    །སྲང་མདོར་ལོ་འདབ་ཉལ་ཉིལ་དུ།  །གནས་པའི་ཤིང་དེ་ཀུན་གྱིས་བརྫི།  །དོན་མེད་འཆོལ་བའི་གཏམ་མང་བའི།  །མི་དེ་ཀུན་ལ་ངོ་ཐང་ཆུང་།  །མི་ངན་བྱས་པ་ཆུང་ན་ཡང་།  །དྲིན་ཆེའི་ཡུས་ཀྱིས་རྣ་བ་འགེངས།  །བུད་ཤིང་རློན་པ་མེ་ཆུང་ཡང་། །དུད་པ་ནག་པོས་ཚང་མང་འགེངས།  །།ཤིང་ལ་ལན་གཅིག་སྦྲུལ་གནས་དེ།  །ཕྱིས་ཀྱང་མཐོང་ཚེ་འཇིགས་པ་ལྟར།  །།རྐུ་དང་རྫུན་ལ་གཅིག་ཞུགས་པའི།  །མི་དེར་རྟག་ཏུ་དོགས་པ་སྐྱེ།  །ཚེར་མ་རྣོ་ཡང་བྲག་རི་ལ།   །བསྣུན་ན་རྩེ་མོ་འཇིལ་བར་བྱེད།  །སྐྱེས་བུ་དམ་པར་ཕྲག་དོག་གིས།   །སྨོད་པ་རང་གི་དམའ་འབེབས་ཡིན།  །གནས་མིན་ལ་ཡང་དུལ་ཆེ་ན།   སྙིགས་མའི་དུས་འདིར་ཀུན་གྱིས་བརྙས།  །ཤིང་བལ་འཇམ་མོ་འཇམ་མོ་ཞེས།   །ཀུན་གྱིས་གདན་དུ་མི་བྱེད་དམ།  །ཤིང་སྐྱེས་དྲང་པོ་མཛེས་ན་ཡང་།  །སྒ་ཤིང་འཁྱོག་པོ་ཅི་ལས་བཟང་།   །རང་བཞིན་དྲང་ན་བཟང་མོད་ཀྱང་།   །རེས་འགའ་ལྡེམ་པོ་རྒྱལ་བས་གསུངས། །མདེའུ་མེད་པའི་མདའ་འཕེལ་པ། །དགྲ་བོ་སྤྱན་འདྲེན་ཕོ་ཉ་ཡིན།   །དགྲ་བོ་འཇོམས་པའི་མཐུ་མེད་ན།   །དོན་མེད་དཔའ་སྐད་ཅི་ལ་སྨྲ།  །གཉེན་ལ་ཧ་ཅང་བྱམས་པ་ཡང་།།འཁོན་གྱི་རྒྱུ་རུ་འགྲོ་བ་མང་།།བུར་ཤིང་མངར་མོ་སྤྱོད་ཆེས་།  །མ་ཞུས་སྒྲེགས་པ་སྐྱུར་མོ་བྱུང་།  །ཤིང་དགྲ་སྟ་རེ་ཡིན་མོད་ཀྱང་།  །དེ་ཡི་ཡུ་བ་ཤིང་གིས་བྱེད། །དགྲ་ཡིས་བརྩམས་པའི་ཕུང་ཀྲོལ་ཀྱང་། །ཕལ་ཆེར་རྩ་བ་གཉེན་གྱིས་བྱེད།   །སྡོང་པོ་གཅོད་པའི་ཐབས་ཉེས་ན།  །རང་གི་སྟེང་དུ་ལྷུང་བར་འགྱུར།  །དགྲ་ལ་ཧ་ཅང་སྡང་བ་ཡང་།།རང་གི་གཤེད་དུ་འགྲོ་བ་མང་།།ཤིང་སྐམ་དགུགས་པར་མི་ནུས་དེ།  །།རླན་གྱིས་བསྒོས་ན་ལས་སུ་རུང་།   །དགྲ་བོ་མི་བསྲུན་སེམས་ལྡན་ཡང་།  །ཐབས་ལ་མཁས་ན་འདུལ་བར་ནུས།  །ཉི་ཟླས་མི་ཕྱེད་མྱ་ངན་མེད།   །ན་ཆུང་རྐང་གདུབ་རེག་པས་འབྱེད།  །ལེགས་པར་བཤད་ཀྱང་མི་གོ་བའི།   །མ་རབས་ལ་ལ་སྨད་པས་ཐུལ།  །གནས་ན་གནས་རྣམས་ཁང་བཟང་དང་།  །དེར་གནས་སྐྱེ་མོས་ཚལ་ལ་དགའ།  །འཚོ་བས་དབུལ་བར་བྱང་དང་།   །རྒྱགས་པས་མྱོས་པ་ཁྱིམ་ལ་ཕྱོགས།  །ནགས་དེར་སྐྱེས་པའི་སྤྲེའུ་ཡང་།  །འབྲས་བུ་ཟད་ན་གཞན་དུ་འགྲོ།།རྒུད་ཚེ་སྙིང་དུ་སྡུག་པ་ཡི།།བུ་ཡང་གཞན་གྱི་ཕྱོགས་སུ་ས།  །ནགས་ཚལ་ཕུན་སུམ་ཚོགས་པ་དེར། །དོན་མེད་ནམ་མཁའི་བྱ་ཡང་འཁོར།   །གང་ན་བདེ་སྐྱིད་འཛོམས་པ་དེར།  །མ་བསྡུས་པར་ཡང་སྐྱེ་བོ་འདུ།   །ཤིང་གི་འབྲས་བུ་ལེགས་བསྐྱངས་ན།  །ལོ་འདབ་ལ་སོགས་ཞར་ལ་འབྱུང་།  །དམ་པའི་ཆོས་ལ་བརྩོན་བྱས་ན།   །སྲིད་ཀྱི་དཔལ་ཡང་དེ་ཡིས་འགྲུབ།   །དེ་ལྟར་ལུགས་གཉིས་བླང་དོར་ཀུན།   །ཤིང་གི་ཁྱད་པར་ཁོ་ན་ཡིས།   །མཚོན་བྱེད་གཏམ་གྱི་སྦྱོར་བ་འདི།  །སྔོན་མེད་མཁས་པའི་དགའ་སྟོན་ཡིན།   །གང་མགྲིན་འོ་མའི་རྒྱ་མཚོ་རུ།  །དབྱངས་ལྡན་ངང་མོ་རྣམས་རོལ་བ།  །དེ་ཡི་ཁ་ལས་ལེགས་བཤད་ཀྱི།   །རྦ་རླབས་འཁྲི་ཤིང་ཅི་ཡང་གཡོ།   །གྲགས་སྙན་ནོར་བུའི་ཞགས་པ་ཡིས།  །རྒྱ་བོད་འཛིན་མའི་མཐའ་བཅིངས་པ།  །དཔལ་ལྡན་ས་སྐྱ་སྤཎྜི་ཏའི།   །ལེགས་བཤད་ལམ་ལ་བརྟེན་པ་ཡིན།   །དོན་གྱི་སྒོ་ལྕགས་མཁྱིད་གང་ལ།  །དཔེ་ཡི་ལྡེ་མིག་ཁྲུ་གང་བ།   །དེ་ལྟའི་གཞུང་ཡང་སྣང་མོད་དེ།   །མཁས་བླུན་སུ་ཡི་དབང་དུ་བྱས།   །ལུགས་གཉིས་བླང་དོར་ཤེས་འོདད་རྣམས།   །དཔེ་ཡི་སོར་མོ་ཙམ་མིན་པར།   །དོན་གྱི་ཟླ་ཤེལ་སྟོས་ཤིག་དང་།  །ངོ་མཚར་རི་དྭགས་མཚན་མ་ཡོད།  །འདིར་འབད་ལེགས་བྱས་ནྱ་གྲོ་ཏའི།  །ས་བོན་སྨིན་པའི་དགེ་མཚན་གྱི།  །ཡལ་ག་ཕྱོགས་བཅུར་རྒྱས་པ་ཡིས།  །འགྲོ་བ་ཀུན་གྱི་དོན་བྱེད་ཤོག།།
     ཅེས་ལེགས་པར་བཤད་པ་ཤིང་གི་བསྟན་བཅོས་ལུགས་གཉིས་ཡལ་འདབ་བརྒྱ་ལྡན་ཞེས་བྱ་བ་འདི་ནི་  མཐོང་སྣང་སྣ་ཚོགས་ཀྱིས་རྐྱེན་བྱས་ཏེ། །བཙུན་པ་དཀོན་མཆོག་བསྟན་པའི་སྒྲོན་མེས་ཚ་རྒན་སྨན་ཆུར་ཕྱིན་པའི་ལམ་ཁར་གང་དྲན་སུག་བྲིས་སུ་བགྱིས་པའོ།།