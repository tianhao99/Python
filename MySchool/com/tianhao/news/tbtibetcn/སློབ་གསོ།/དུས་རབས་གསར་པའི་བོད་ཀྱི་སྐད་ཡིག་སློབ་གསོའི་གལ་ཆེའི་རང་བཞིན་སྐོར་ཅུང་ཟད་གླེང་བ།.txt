དུས་རབས་གསར་པའི་བོད་ཀྱི་སྐད་ཡིག་སློབ་གསོའི་གལ་ཆེའི་རང་བཞིན་སྐོར་ཅུང་ཟད་གླེང་བ།
དེང་གི་དུས་འདིར་རང་རྒྱལ་གྱི་སྤྱི་ཚོགས་ཁྱོན་ཡོངས་སུ་ཆབ་སྲིད་དང་། དཔལ་འབྱོར། ཚན་རྩལ། དམག་དོན་སོགས་ཕྱོགས་གང་ཅིའི་ཐད་ནས་གོང་འཕེལ་ཧ་ཅང་ཆེན་པོ་བྱུང་བ་དང་ཆབས་ཅིག རིག་གནས་སློབ་གསོའི་ལས་དོན་ཐད་ལའང་རིམ་ཁག་ཚན་པས་སྔར་བས་གཟིགས་མཐོང་ཇེ་ཆེ་མཛད་ཅིང་། སློབ་གསོའི་ལས་དོན་ལ་མཁོ་བའི་མཐུན་རྐྱེན་གང་ལེགས་སྦྱར་བས། ད་ལྟའི་བར་སློབ་གསོའི་བགྱི་བ་སྤྱི་ལ་གྲུབ་འབྲས་མངོན་གསལ་དོད་པོ་ཐོབ་ཡོད། དེ་དང་འདྲ་བར་ཀྲུང་དབྱང་གི་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་གསུམ་པ་ཚོགས་ཚུན། བོད་ལྗོངས་ཀྱི་སློབ་གསོའི་ལས་དོན་དེ་ཉིད་ཀྱང་ཆུ་མོའི་རྒྱུན་བཞིན་གོང་འཕེལ་ཆེན་པོ་བྱུང་དང་འབྱུང་བཞིན་ཡོད་པ་ནི་ཀུན་གྱིས་མངོན་སུམ་མཐོང་ཆོས་སུ་གྱུར། 
     འོན་ཀྱང་ཁྲོམ་རའི་དཔལ་འབྱོར་གྱི་ཚ་རླབས་དགུང་དུ་འཕྱུར་བའི་འཁོར་འགྲོས་དང་བསྟུན་ནས། དབྱིན་ཡིག་སོགས་ཡིག་རིགས་གཞན་ལ་སློབ་སྦྱོང་དང་བེད་སྤྱོད་གནང་མཁན་ཇེ་མང་དུ་འགྲོ་བཞིན་པའི་སྐབས་འདིར། དེང་སྐབས་བོད་ཀྱི་ན་གཞོན་མི་ཉུང་བ་ཞིག་གི་ཁྲོད་དུ་རང་མི་རིགས་ཀྱི་སྐད་ཡིག་དེ་བེད་སྤྱོད་བྱེད་སའི་ཁོར་ཡུག་མི་འདུག་ཅེས་ནོར་འཁྲུལ་གྱི་ལྟ་བ་བཟུང་ནས། སྐད་ཡིག་སློབ་སྦྱོང་ལ་དོ་སྣང་ཉིན་རེ་བཞིན་ཇེ་ཆུང་དུ་འགྲོ་བའི་སྣང་ཚུལ་མི་ཉུང་བ་ཞིག་ཐོན་བཞིན་འདུག དེས་ན་འདིར་ཁོ་བོས་དུས་རབས་གསར་པའི་བོད་ཀྱི་སྐད་ཡིག་སློབ་གསོའི་གལ་ཆེའི་རང་བཞིན་སྐོར་ལ་རང་ཉིད་ཀྱི་ལྟ་ཚུལ་ཙམ་ཞིག་ལྷག་བསམ་ཡིད་ཀྱིས་གླེང་བར་བྱ་བ་ལ། 
 གཅིག སྐད་ཡིག་སློབ་གསོའི་གལ་ཆེའི་རང་བཞིན་ལ་ངོས་འཛིན་གསལ་པོ་བྱ་རྒྱུའི་སྐོར། 
སྐད་ཡིག་ནི་མི་རིགས་ཤིག་གི་བླ་སྲོག་ལྟ་བུ་ཡིན་པས། དེ་ནི་འཇིག་རྟེན་ཐོག་གི་མིའི་རིགས་ཕན་ཚུན་དབར་འབྲེལ་གཏུག་དང་། བསམ་བློ་བརྗེ་རེས། སློབ་སྦྱོང་བཅས་བྱེད་པའི་ལག་ཆ་གལ་ཆེན་ཞིག་ཡིན་ཞིང་། སྔོན་བྱོན་མཁས་དབང་མང་པོས་ཀྱང་མི་རིགས་གང་འདྲ་ཞིག་ཡིན་རུང་མི་རིགས་དེ་ཉིད་འཇིག་རྟེན་འདིའི་ཐོག་རྒྱུན་རིང་འཚོ་གནས་ཐུབ་པ་དགོས་ན། ཐོག་མར་རང་མི་རིགས་ཀྱི་སྐད་ཡིག་དེ་ཨང་དང་པོའི་གནས་བབ་ཐོག་བཞག་ནས་སྦྱོང་སྤྱོད་སྤེལ་གསུམ་བྱེད་དགོས་པའི་གལ་ཆེའི་རང་བཞིན་གསལ་སྟོན་གང་ལེགས་གནང་ཡོད། རང་ཅག་བོད་ལ་མཚོན་ནའང་བོད་སྐད་ཡིག་དེར་ལོ་ངོ་སྟོང་ཕྲག་ལྷག་གི་ཡུན་རིང་ལོ་རྒྱུས་ལྡན་པས། སྐད་ཡིག་དེ་ལ་བརྟེན་ནས་ཕན་ཚུན་དབར་བསམ་བློ་བརྗེ་རེས་དང་ཉམས་མྱོང་སྤེལ་རེས་བྱས་ན། བོད་ཀྱི་མི་རིགས་ཧྲིལ་པོའི་མི་དམངས་རྣམས་ལ་ཡར་ཐོན་གྱི་བསམ་བློ་བསྐྱེད་རྒྱུར་གཞན་དྲིང་མི་འཇོག་པའི་ནུས་པ་ཐོན་ནས། སྤྱི་ཚོགས་རིང་ལུགས་ཀྱི་བོད་ལྗོངས་གསར་པ་འཛུགས་སྐྲུན་བྱ་རྒྱུར་གཞོགས་འདེགས་གང་ལེགས་ཐུབ་ངེས་ཡིན། 
        འོན་ཀྱང་དེང་སྐབས་ན་ཆུང་ཉུང་ཤས་ཤིག་གི་བསམ་བློར་བོད་ཡིག་མཁོ་མེད་ལྟ་བུའི་ལྟ་བ་བཟུང་བའི་ནད་ཡམས་ཤིག་མཆེད་པ་ནི། ཁྱིམ་བདག་ལ་ལས་མིག་མདུན་གྱི་ཁེ་ཕན་ཁོ་ན་དམིགས་སུ་བཟུང་ནས། རང་གི་བུ་ཕྲུག་ལ་སྐད་ཡིག་དེར་འབད་པ་བྱས་ཀྱང་སླད་ཕྱིན་གྱི་དོན་དངོས་འཚོ་བའི་ནང་བེད་སྤྱོད་དེ་ཙམ་མེད་པ་ལྟ་བུའི་སློབ་གསོ་རྒྱག་པ་ནི་ཏང་གི་མི་རིགས་སྲིད་ཇུས་དང་མི་རིགས་རིག་གནས་གོང་འཕེལ་གཏོང་བའི་དགོངས་པ་དང་ཡང་མི་འཚམ་པར་མཐོང་། 
གཉིས། ཡང་དག་པའི་སྒོ་ནས་སྐད་ཡིག་སློབ་གསོའི་ལས་དོན་ཁག་སྤུས་ཚད་ཅན་དུ་བསྒྱུར་དགོས་པའི་སྐོར། གལ་ཏེ་བོད་ཀྱི་སྤྱི་ཚོགས་ཁྱོན་དུ་སྐད་ཡིག་སློབ་སྦྱོང་དང་བེད་སྤྱོད་བྱ་རྒྱུའི་ཁོར་ཡུག་བཟང་པོ་ཞིག་གཏོད་ཐུབ་པ་བྱུང་ན། བོད་ཀྱི་སློབ་མ་མང་པོས་ནམ་རྒྱུན་ནས་རང་མི་རིགས་ཀྱི་སྐད་ཡིག་ལ་དགའ་ཞེན་དང་། སྐད་ཡིག་སློབ་སྦྱོང་བྱ་རྒྱུའི་འདུ་ཤེས་བསྐྱེད་ཐུབ་པ་མ་ཟད། སླད་མར་སྐད་ཡིག་དེ་རང་གི་འཚོ་བ་དངོས་ནང་བེད་སྤྱོད་ལེགས་པོ་ཐུབ་པ་བྱ་རྒྱུའི་བསམ་འདུན་བཟང་པོ་ཞིག་ཆུང་དུས་ནས་རང་རྒྱུད་ལ་འཇགས་ཐུབ་ངེས་ཡིན། དེས་ན་སྐད་ཡིག་དེར་སྤྱི་ཚོགས་ཁྱོན་ཡོངས་ཀྱིས་སྣང་ཆེན་བྱེད་པ་དང་། ཡང་དག་པའི་ལམ་ནས་སྐད་ཡིག་སློབ་སྦྱོང་དང་གོང་འཕེལ་ཤུགས་ཆེན་གཏོང་ཐུབ་པ་དགོས་ན། དེའི་ཐབས་ལམ་གལ་ཆེ་ཤོས་ཤིག་ནི་སློབ་གྲྭ་དང་། ཁྱིམ་བདག སྤྱི་ཚོགས་བཅས་ཕྱོགས་ཡོངས་ཀྱིས་མི་རིགས་ཀྱི་སྐད་ཡིག་ལ་འཛིན་པའི་ལྟ་བ་གསར་བརྗེས་དང་། སྐད་ཡིག་ལ་གཙིགས་མཐོང་ཆེན་པོ་བྱ་དགོས་རྒྱུ་ནི་སྔོན་འགྲོའི་ཆ་རྐྱེན་ཡིན་ཞིང་། དེ་བས་སློབ་གྲྭ་ཆེ་འབྲིང་ཆུང་གསུམ་ནང་དུ་སྐད་ཡིག་སློབ་ཁྲིད་གནང་མཁན་གྱི་དགེ་རྒན་ཚང་མས། དང་ཐོག་རང་ཉིད་ཀྱིས་སྐད་ཡིག་དང་སྐད་ཡིག་སློབ་ཁྲིད་ལ་བཟུང་བའི་ལྟ་ཚུལ་ལ་བསྒྱུར་བཅོས་མཐར་ཕྱིན་བྱས་ཐོག ནམ་རྒྱུན་མི་རིགས་ཀྱི་སྐད་ཡིག་དང་འབྲེལ་བའི་ཤེས་བྱ་སློབ་མར་བརྒྱུད་བསྒྲགས་བྱེད་པ་དང་། ཏང་དང་རྒྱལ་ཁབ་ཀྱི་ཡང་དག་པའི་མི་རིགས་སྲིད་ཇུས་སློབ་མར་ངོས་འཛིན་གསལ་པོ་བྱེད་དུ་འཇུག་པ་སོགས་ཀྱི་ཐབས་ལམ་སྣ་ཚོགས་སྤྱད་དེ། ཆུང་དུས་ནས་རང་མི་རིགས་ཀྱི་སྐད་ཡིག་ལ་དགའ་ཞེན་དང་། དཀའ་སྤྱད་འབད་བརྩོན་གྱིས་སྐད་ཡིག་སྦྱོང་འདོད་བྱེད་པའི་བསམ་པ་བཟང་པོ་འཛུགས་སྐྱོང་ཐུབ་པ་བྱ་དགོས་རྒྱུ་ནི་སྔོན་འགྲོའི་ཆ་རྐྱེན་ཡིན་པར་སྣང་། བདེན་པ་བདེན་ཐུབ་བྱ་དགོས་རྒྱུ་ནི་ལས་དོན་གང་ཞིག་ལེགས་གྲུབ་ཡོང་བར་བྱེད་པའི་སྔོན་འགྲོ་ཡིན་པས། སྐད་ཡིག་སློབ་ཁྲིད་མཁན་གྱི་མི་སྣ་ཡོངས་ཀྱིས་ངེས་པར་དུ་ལོ་རྒྱུས་ཡུན་རིང་ལྡན་ཞིང་བེད་སྤྱོད་ཀྱི་རིན་ཐང་ཆེ་བའི་བོད་ཀྱི་སྐད་ཡིག་ལ་ཡང་དག་དང་། དྲང་བདེན་ལུགས་མཐུན་གྱི་ལྟ་ཚུལ་བཟུང་སྟེ“གཙང་མཁས་གཞན་ཕན”གྱི་ལྷག་བསམ་དཀར་པོའི་ཐུགས་ཀྱིས་ན་ཆུང་སློབ་གཉེར་བ་རྣམས་ལ་རང་མི་རིགས་ཀྱི་སྐད་ཡིག་དེ་སུམ་རྟགས་དག་གསུམ་གྱི་དགོངས་དོན་དངོས་དང་མཐུན་པར་སློབ་ཁྲིད་ལེགས་པར་བྱེད་པ་དང་། ནན་ཏན་གྱིས་སྐད་ཡིག་སྦྱོང་བའི་ཕན་ཡོན་དང་དགོས་པ་སོགས་བཤད་དེ། སློབ་མ་ཚོས་མི་རིགས་གཞན་གྱི་རིག་གནས་ཤེས་བྱར་འབད་བརྩོན་ཆེན་པོས་སློབ་སྦྱོང་བྱེད་པ་ཙམ་མ་ཟད། དེ་བས་རང་མི་རིགས་ཀྱི་རིན་ཐང་གཞལ་དུ་མེད་པའི་སྐད་ཡིག་འདིར་སྙིང་དབུས་ནས་དགའ་ཞེན་དང་། དཀའ་སྤྱད་འབད་བརྩོན་གྱིས་སྦྱངས་པ་བྱས་ཏེ། སླད་ཕྱིན་བོད་སྐད་ཡིག་སྦྱོང་སྤྱོད་སྤེལ་གསུམ་གྱི་ལས་དོན་ཁག་ལེགས་པར་བསྒྲུབ་ཐུབ་ཆེད་རང་རང་གི་ནུས་པ་གང་ཡོད་འདོན་སྤེལ་བྱ་རྒྱུའི་བསམ་པ་བཅངས་དགོས་པ་ནི་ཤིན་ཏུ་ནས་གལ་འགངས་ཆེ་བར་སེམས་སོ།།