ཁྱུང་བཟང་གིས་གཞི་རིམ་པའི་བྱིས་རྩོམ་གླེང་བ།
བྱིས་པའི་ལམ་རྒྱགས།
 
          བདེ་མཆོག་ནི་རེབ་གོང་གི་དགེ་རྒན་ཞིག་ཡིན། སྙུག་མིང་ལ་གཞི་རིམ་པ་ཟེར་ཞིང་། ཆུང་ངུ་ནས་རྩོམ་འབྲི་ལ་ཞུགས་ཤིང་། བོད་ཁུལ་གྱི་ཚགས་དྲ་དེབ་གསུམ་ལ་རྩོམ་ཡིག་མང་དུ་སྤེལ་བར་མ་ཟད། དྲ་ཐོག་ནས་མཚན་སྙན་རྒྱས་པའི་ན་གཞོན་ཞིག་ཡིན། ལྷག་ཏུ་ཁོང་གི་འབོལ་རྩོམ་གྱི་རིགས་ལ་གཞན་དང་མི་མཚུངས་པའི་བསམ་བློ་དང་རིག་པས་ཕྱུག་ཅིང་ཞིབ་ཚགས་དང་གོ་རིམ་ལྡན་པས། དེ་ལ་དགའ་བ་སྒོམ་པའི་ཀློག་མཁན་བོད་ཕྱི་ནང་ཀུན་ན་མང་དུ་ཡོད། ཡིན་ཡང་འདི་ཚང་མ་དོན་དག་གཞན་ཞིག་ཏུ་ངེས་པས། དེ་རིང་འདི་ནས་ཆེ་རུ་གླེང་བའི་འོས་མ་མཐོང་།
          གང་ལྟར། ད་ལྟ་ཁྱེད་ཅག་གི་བཀླག་བྱར་སྨིན་པའི་དེབ་ཆུང་འདི་ནི་དུས་ཡུན་ཐུང་ངུའི་ནང་གི་བརྩམས་ཆོས་ཤིག་སྟེ། རྩོམ་པ་པོ་ཁོང་གི་ཚོད་ལྟ་དམིགས་བསལ་བ་ཞིག་གི་གྲུབ་འབྲས་སམ། དགོས་པ་དམིགས་བསལ་བ་ཞིག་གི་ཐོན་དངོས་ཡིན་ཞེས་ཀྱང་བཤད་ཆོག་པས། འདི་ཉིད་དེང་སྐབས་ཀུན་ལ་རྒྱུག་ཆེ་བའི་སྙན་དེབ་མ་ཡིན་ལ། བམ་མཐུག་པའི་བརྩམས་སྒྲུང་དང་འབོལ་རྩོམ་མིན་ཞིང་། གཏིང་ཟབ་པའི་གཞུང་འགྲེལ་དང་བསྟན་བཅོས་ནི་དེ་བས་ཀྱང་མིན། དོན་ལ་འདི་ནི་བྱིས་པའི་འཚོ་བ་ཚིག་གི་སྲད་བུར་བརྒྱུས་ཤིང་། བྱིས་པའི་སེམས་ཁམས་དོན་གྱི་རི་མོར་བཀོད་པ་ཞིག་ཡིན་པས། གལ་སྲིད་འདི་ལ་ཐ་སྙད་ཟུར་བ་ཞིག་བཀོལ་དགོས་ན་ང་ཚོས་འདི་ལ་བྱིས་རྩོམ་ཞེས་བོས་ན་འོས་ཤིང་རན་པ་འདྲ།  
          དེ་ཡང་བྱིས་རྩོམ་ཞེས་བརྗོད་པའི་ཚེ་ན་བྱིས་པའི་ལོ་ཚོད་དང་སེམས་ཁམས། དགའ་མོས་སོགས་རྩ་བར་བཟུང་བའི་རྩོམ་ཡིག་དག་གམ། ཡང་ན་བྱིས་པའི་ལོ་ཚོད་དང་སེམས་ཁམས། མོས་པ། འདོད་བློ་སོགས་དང་ཡོངས་སུ་འཚམས་པའི་རྩོམ་ཡིག་ཡོད་ཚད་ལ་གོ་ཆོག་ཅིང་། བྱིས་པ་རང་གིས་བྲིས་ཤིང་བྱིས་པ་རང་གི་ཕྱི་ནང་གསང་གསུམ་མཚོན་པའི་རྩོམ་ཡིག་དག་ལའང་གོ་ཆོག་པར་ངེས། དེ་ན་བྱིས་རྩོམ་གྱི་རྣམ་གྲངས་དང་གྲངས་འབོར། པར་གཞི་དང་ཇུས་འགོད་ཀྱི་སྤུས་ཚད་དེས། བྱིས་པ་དག་གི་བསམ་པའི་ལོངས་སྤྱོད་ཀྱི་དངོས་ཡོད་གནས་སྟངས་ཤིག་མཚོན་ཐུབ་པ་ཡིན།
          སྤྱིར་ན་ང་ཚོ་བོད་རིགས་ལ་སྐད་དང་ཡི་གེ་གོམས་སྲོལ་སོགས་ཀྱིས་མཚོན་པའི་ཕྱི་ནང་གི་ཤེས་རིག་ཕུན་སུམ་ཚོགས་པ་ནི་དོན་དངོས་ཡིན་ནའང་། བྱིས་རྩོམ་གྱི་ངོས་ནས་བལྟས་ན་གནའ་གཏམ་སོགས་དམངས་རྩོམ་གྱི་རིགས་འགའ་རེ་ལས། ཆེད་དུ་བྱིས་པའི་ལོ་ཡི་རིམ་པ་དང་འཛིན་གྲྭའི་མཐོ་དམའ། ཤེས་འཇོན་གྱི་བབ་ཚད་དང་བསྟུན་པའི་བྱིས་རྩོམ་ཀློག་དེབ་མང་བོ་མེད་ལ།  དེ་ལ་དོ་འཁུར་དང་ཞིབ་འཇུག་གསར་རྩོམ་གྱི་ཆེད་ལས་སྡེ་ཚན་ཡང་ཡག་པོ་གྲུབ་མེད། དེ་ནི་ང་ཚོའི་སློབ་སྔོན་ཕར་ཟད་སློབ་གྲྭ་ཆུང་འབྲིང་གི་སློབ་གསོའི་བར་གེགས་ཆེ་ཤོས་སུ་གྱུར་དང་འགྱུར་བཞིན་པ་ནི་བྱིས་པར་འགྲོགས་མྱོང་མཁན་ཞིག་དང་། དེའི་སློབ་སྦྱོང་ལ་ཕྱོགས་ཡོངས་ནས་དོ་ཁུར་གནང་མྱོང་མཁན་ཞིག་ཡིན་ན་སེམས་སུ་ཁྲིགས་ཁྲིགས་ཡིན་ངེས།
          འདི་ལྟར་བཤད་ན་མང་བོ་ཞིག་ཐུགས་མི་དགྱེས་པ་ཡང་སྲིད་མོད། ངས་འདི་ནས་ཁྱིམ་བདག་རྣམས་ཀྱིས་མཚོན་པའི་བྱིས་པར་བདག་སྐྱོང་བྱེད་མཁན་དག་ལ་དྲི་བ་འགའ་འདོན་པར་བྱ་སྟེ། འདིའི་དྲིས་ལན་གྱིས་གཅིག་ཏུ་ན་རང་རང་གི་གནས་སྟངས་ཤིག་གསལ་ཁ་བཟོ་ཐུབ་ཀྱང་སྲིད། ༡ ཁྱེད་ལ་བྱིས་པ་དུ་ཡོད། སོ་སོ་སློབ་རིམ་དུ་བ་ཡིན། ཁོ་ཚོས་བོད་ཡིག་ལ་བཟུང་བའི་རྣམ་འགྱུར་ག་འདྲ་འདུག ༢ ཁྱེད་ཀྱིས་ལོ་རེར་རང་གི་བྱིས་པ་ལ་སློབ་ཕྱིའི་ཀློག་དེབ་དུ་རེ་ཉོས་པ་ཡིན། བྱིས་པས་ཁྱེད་ཀྱི་དཔེ་ཆ་དེ་དག་རང་འགུལ་གྱིས་ཀློག་པའི་ཚད་ཇི་འདྲ་རེད། ༣ ཁྱེད་རང་ལོ་རིམ་གྱི་མཐོ་དམའ་འམ་བྱིས་པའི་ཤེས་ཚད་དང་མཐུན་པའི་ཀློག་དེབ་ཉོ་ཁག་པའི་གནས་ཚུལ་གང་འདྲར་འཕྲད་མྱོང་། ༤ ཁྱེད་ཀྱིས་རྒྱ་ཡིག་གི་བྱིས་པའི་ཀློག་དེབ་དང་བོད་ཡིག་གི་བྱིས་པའི་ཀློག་དེབ་ཀྱི་རིགས་དང་ནང་དོན། པར་གཞིའི་མཛེས་པ་སོགས་ལ་བསྡུར་བ་བྱས་ཨེ་མྱོང་། གལ་སྲིད་མྱོང་ན་ཁྱད་པར་ག་རེ་འདུག ༥ ཁྱེད་ཀྱི་བྱིས་པར་བོད་ཡིག་ལས་རྒྱ་ཡིག་ལ་དགའ་མོས་ཆེ་བའི་སྣང་ཚུལ་ཨེ་འདུག དེའི་རྒྱུ་མཚན་གང་རེད་སྙམ། ༦ ཁྱེད་ཀྱིས་སློབ་སྦྱོང་ཟེར་བ་གང་འདྲ་ཞིག་ལ་གོ་བཞིན་ཡོད། དུས་རྒྱུན་བྱིས་པར་སློབ་སྦྱོང་གི་རེ་བ་ཇི་ལྟར་བཏོན་པ་ཡིན། ༧ ཁྱེད་ཀྱིས་བསླབ་འབྲས་དང་རྒྱུགས་འབྲས་གཅིག་ཏུ་འདོད་དམ་སོ་སོར་འདོད། ཅིའི་ཕྱིར། ༨ ཁྱེད་ཀྱིས་བྱིས་པའི་གྲུབ་འབྲས་ཟེར་བར་ཕྱོགས་གང་དག་ནས་གདེང་འཇོག་རྩིས་ལེན་བྱས་པ་ཡིན།
          གོང་གི་དྲི་བ་འདི་དག་གམ་གནད་དོན་འདི་རིགས་ལ་བསམ་གཞིག་དང་དབྱེ་ཞིབ། གདོང་ལེན་བཅས་བྱེད་པའི་ཚེ་ན། བྱིས་རྩོམ་ནི་བྱིས་རྩོམ་ཙམ་མ་ཡིན་པར། བྱིས་པའི་མོས་པ་སློང་བྱེད་ཀྱི་རོལ་དབྱངས་སྙན་མོ་ཞིག་གམ། བྱིས་པའི་མཚར་སྣང་སྒུལ་བྱེད་ཀྱི་རླུང་བུ་འཇམ་པོ་ཞིག་གམ། བྱིས་པའི་སེམས་ངལ་གསོ་བྱེད་ཀྱི་སྨན་མཆོག་ཁུག་མ་གང་ངམ། བྱིས་པའི་སྐོམ་པ་སེལ་བྱེད་ཀྱི་བཏུང་བ་མངར་མོ་ཞིག་ཏུ་འགྱུར་འོས་པའི་སྡོམ་ཚིག་ཅིག་འབབ་སྲིད་ལ། དེ་ལྟ་བུའི་སྡོམ་ཚིག་དང་ཉེ་བའི་བྱིས་རྩོམ་ཡག་པོ་མང་དུ་བྱུང་ཚེ་དེ་ནི་བྱིས་པའི་ནང་སེམས་ཀྱི་ལོངས་སྤྱོད་གྱ་ནོམ་པ་ཞིག་དང་། སློབ་སྦྱོང་གི་ལམ་བུ་སྟོབས་ཀྱིས་འདེད་པའི་ལམ་རྒྱགས་འཚོ་བཅུད་དང་ལྡན་པ་ཞིག་ཏུ་འགྱུར་ངེས་པ་ནི་སྨོས་མེད་ལགས། དེ་ན་འདི་ལྟ་བུའི་ལོངས་སྤྱོད་དང་འཚོ་བཅུད་ནི་ལྷ་དང་བླ་མས་མི་སྩོལ་ལ། གང་འདོད་ཅི་འདོད་དུ་འབྱུང་བའང་མ་ཡིན་པར་འདི་ལ་ཆེད་ལས་ཀྱི་རྩོམ་པ་པོ་མཁོ་བར་མ་ཟད། སྤྱི་ཚོགས་ཁྱོན་ཡོངས་ནས་འདི་ཉིད་སློབ་གསོའི་ཡན་ལག་གལ་ཆེན་ཞིག་ཏུ་རྩིས་ཏེ། འཆར་གཞི་དང་དམིགས་ཡུལ་ཡོད་པའི་སྒོ་ནས་གསར་རྩོམ་མཐུན་འགྱུར་གནང་དགོས་པ་རེད།
          རྒྱུ་མཚན་དེའི་ཕྱིར་ན། དགེ་རྒན་ཞིག་ཡིན་པའི་སེམས་པ་སྙི་མོ་དེ་དང་། རྩོམ་འབྲི་བ་ཞིག་ཡིན་པའི་མིག་ཟུང་རྣོན་པོ་དེས་ཡང་ཡང་གཟིགས་ཏེ། རྒན་བདེ་མཆོག་ལགས་འདི་ལྟར་ཐག་རིང་གླེང་བ་དང་གནས་ལུགས་རྩོད་པའི་ཁོར་ཡུག་ནས་ཕྱིར་བུད། མིག་གི་མདུན་དང་ལག་པའི་སྣེ་མོ་རང་ནས་ལམ་ཆས་བརྒྱབ་སྟེ། བསམ་བཞིན་བྱིས་རྩོམ་གྱི་ལམ་དུ་སྐྱོགས་ཤིང་། བྱིས་པ་དང་ཉེ་བར་གཅར་བའི་དཀའ་བ་འདི་དང་དུ་བླངས་པ་རེད། ཡིན་ཡང་མང་བོ་ཞིག་གི་བསམ་པར་བྱིས་རྩོམ་ནི་བྱིས་པས་ཀློག་རྒྱུ་ཙམ་ཡིན་པས། བྱིས་རྩོམ་འབྲི་བ་ནི་སླ་མོ་བདེ་མོ་ཞིག་ཏུ་འདོད་ཀྱང་སྲིད་མོད། དོན་ལ་མི་རྒན་ཞིག་གིས་བྱིས་པའི་སེམས་ཁམས་མཐོང་བ་དང་། བྱིས་པའི་སྐད་བརྡ་སྤྱོད་པ། བྱིས་པའི་འཆར་སྒོར་གཅར་བ། བྱིས་པའི་དྭངས་གཙང་རྙེད་པ། བྱིས་པའི་དགའ་ཕྱོགས་ཟིན་པ། བྱིས་པའི་འཇོན་ནུས་བསྔོག་པ། བྱིས་པ་ལེགས་ལམ་དུ་བཀྲི་བ་སོགས་ཀྱི་ཐབས་དང་བརྡ་ལ་བྱང་ཆ་ཐོན་རྒྱུ་ནི་ཤིན་ཏུ་རབ་ཏུ་དཀའ་མོ་ཞིག་ཏུ་ཟད་པས། འདི་ལ་ཡུན་རིང་གི་དཔེ་ཀློག་དང་འགྲོགས་འདྲིས། ཉམས་ཞིབ། ལག་ལེན་སོགས་ཀྱི་རིམ་པ་ངེས་ཅན་ཞིག་མ་བརྒྱུད་ཐུ་མེད་ཆགས་ཡོད།
          དེ་བས་ན་རྒན་བདེ་མཆོག་ལགས་ཀྱིས་ཀྱང་དེ་ལྟ་བུའི་བྱིས་པ་དང་བྱིས་རྩོམ་གྱི་ཁྱད་ཆོས་ཁག་ལ་གཞོལ་ཅི་ཐུབ་ཀྱིས ༼བདག་གི་བྱིས་པའི་ལོ་རབས༽ཀྱི་བྱུང་བ་དག་དབྱངས་གསལ་སོ་བཞིའི་གྲངས་ངེས་པའི་རྩོམ་གྱི་ཕྲེང་བར་བརྒྱུས་ཤིང་། དེ་ལའང་ཚིག་གི་སྦྱོར་བའི་ངོས་ནས་ཁ་སྐད་དང་ཡིག་སྐད་ཀྱི་བར་ཐག་ཉེ་བར་བསྟུང་བའི་ཐབས་ཀྱིས། བྱིས་པའི་སྐད་ཆའི་བབ་དང་མཐུན་པ་གང་ཞིག་རྒྱུན་སྤྱོད་གཏམ་དཔེས་མཛེས་པར་བྱས་ལ། བརྗོད་བྱ་དོན་གྱི་ཆ་ནས་ཀྱང་བྱིས་པའི་ཁོར་ཡུག་གི་དོན་དག་རྒྱུན་ལྡན་པ་དང་། ཅུང་ཟད་རྒྱུན་ལྡན་མ་ཡིན་པ་དག་དམིགས་སུ་བསལ་ཏེ། བྱུང་རིམ་རྒྱས་སྤྲས་ཙམ་མ་ཡིན་པར་དོན་དག་རེ་རེ་བརྒྱུད་དེ་བྱིས་པ་དག་ལ་ཡ་རབས་ཀྱི་སྤྱོད་ལམ་དང་། གཞུང་དྲང་གི་སེམས་རྒྱུད། རོགས་རེས་མཉམ་གནས་ཀྱི་དོན་སྙིང་། བདེན་དགེ་མཛེས་གསུམ་གྱི་གལ་ཆེན་རང་བཞིན་སོགས་ཕྱོགས་དང་ཟུར་མི་འདྲ་བར་དྲངས་ནས། བྱིས་པའི་འདུ་ཤེས་དང་རིན་ཐང་ལྟ་བ་ལ་བོགས་འདོན་པའི་ཁུར་བླངས་ཡོད་ལ། འབྲི་ཐབས་ཀྱི་ཆ་ནས་ཀྱང་ཁ་གསལ་གཏིང་གསལ་གྱི་ཇི་བཞིན་བརྗོད་པའི་འབྲི་ཐབས་སྤྱད་པ་གང་ཞིག་རྩོམ་རེ་རེའི་མགོ་འཛིན་སྟངས་དང་། གཞུང་སྐྱེད་སྟངས། མཇུག་བསྡུ་སྟངས། གོ་རིམ་སྒྲིག་སྟངས་རྣམས་བསྐྱར་ཟློས་དང་ཆིག་རྐྱང་གི་རྒྱ་ལས་འགོངས་པར་བྱས་ཡོད་པ་སོགས་ཀྱི་ཁྱད་ཆོས་མང་དུ་འདུག་ལ། དེ་རྣམས་རེ་རེ་ནས་འདིར་ཞིབ་ཏུ་གླེང་མི་དགོས་པར་ཀློག་མཁན་ཆུང་ཆུང་དག་གིས་དངོས་སུ་བཀླག་པས་ཤེས་པར་འགྱུར་ན། འདིར་ཉོག་བཤད་སྤངས་ཏེ་སོ་སོའི་བཀླག་སྐལ་དུ་བཞག་པ་ལགས་སོ།།
མཐར་ཁོང་གི་ཚོད་ལྟ་རང་བཞིན་གྱི་བརྩམས་ཆོས་འདིས་བོད་ཁུལ་གྱི་བྱིས་པ་དག་ལ་དཔེ་ཀློག་གི་དགའ་བ་བསྐྱེད་ཅིང་། ཁོང་གི་བྱིས་རྩོམ་གྱི་ལམ་ཁ་སྔར་ལས་ཡངས་ཤིང་འབྲས་བུ་གཡུར་དུ་ཟ་བའི་སྨོན་ལམ་དང་བཅས།
       ༢༠༡༦ལོའི་ལུགས་རྙིང་གི་ཟླ ༡ པའི་ཚེས ༡༠ ཉིན་རོང་བོ་ནས་བྲིས།