བོད་ཀྱི་གསོ་རིག་བརྒྱུད་འཛིན་བྱེད་མཁན་གྱི་སྦྲེལ་ཐག་སྐུ་ནུབ་འོད་ཟེར།
གནམ་ལོ་གསར་ཚེས་སླེབས་གྲབས་ཡོད་པའི་སྐབས་སུ་སྨྱུག་འཛིན་པས་རིག་པའི་གནས་ལྔ་ཡིས་ཐུགས་རྒྱུད་ཕྱུག་པའི་སི་ཁྲོན་ཞིང་ཆེན་བོད་ཡིག་སློབ་གྲྭའི་དགེ་རྒན་ཆེན་པོ་སྐུ་ནུབ་འོད་ཟེར་ལ་བཅར་འདྲི་བྱེད་དུ་ཆས་པ་ཡིན།ཁོང་ཉིད་དགུང་ལོ་གྱ་གཉིས་ལ་སོན་ཡོད་རུང་།བློ་དང་རིག་པ་ད་དུང་ཧ་ཅང་གསལ་པོ་འདུག་སྨྱུག་འཛིན་པ་ཁོང་གི་ཁྱིམ་དུ་ཐོན་སྐབས་སྐུ་ནུབ་འོད་ཟེར་ལགས་ཀྱིས་རྟའུ་ནས་འོངས་པའི་སློབ་མ་ཁ་ཤས་ལ་རྒྱུད་བཞིའི་དཀའ་གནད་འགྲེལ་བཤད་དང་སྨན་བཅོས་ལག་ལེན་གྱི་མན་ངག་དམར་ཁྲིད་བྱས་པ་དང་ཏག་ཏག་འཁེལ་སོང་།ངས་ཁོང་གི་སྐུ་མདུན་བཅར་བའི་རྒྱུ་རྐྱེན་བཤད་རྗེས་བཅར་འདྲི་བྱས་པར་ཐུགས་དགྱེས་པའི་ངང་ནས་དང་ལེན་བྱས་བྱུང་། 
  སྐུ་ནུབ་འོད་ཟེར་ནི་རབ་བྱུང་བཅུ་དྲུག་པའི་ས་འབྲུག་ལོ་སྟེ་སྤྱི་ལོ་༡༩༢༧ལོར་མདོ་ཁམས་རྟའུ་རྫོང་སྨུག་རོང་འབྲོག་སྡེའི་ཕ་བློ་བཟང་ཉི་མ་དང་མ་མ་ལིས་ཞེས་པའི་སྲས་སུ་སྐུ་འཁྲུངས།ཕ་མའི་བཀའ་ལྟར་རང་ལོ་བདུན་ལ་སོན་པའི་སྐབས་སུ་ཁོ་བོ་རི་འབྲུག་ཉི་མའི་སྐུ་མདུན་ནས་བོད་ཡིག་གི་འབྲི་ཀློག་ལ་བསླངས་ཤིང་།ཁོང་ཉིད་ཆུང་དུས་ནས་བློ་རིག་སྤྱང་གྲུང་ལྡན་ཞིང་དུས་ཚོད་སྐར་ཆ་ཙམ་ལ་ཡང་གཅེས་འཛིན་བྱས་པར་བརྟེན།རང་བློ་རྨོངས་པ་སེལ་བྱེད་ཀྱི་རིག་པའི་གནས་ལ་བརྩོན་པ་དྲག་པོ་བྱས་པའི་དབང་གིས་འབྲི་དང་དག་ཡིག་སོགས་ཀྱི་ཐད་རྩེར་སོན་པའི་འབྲས་བུ་རབ་ཏུ་སྨིན་ནས་ཕྱིན་ཆད་རང་ཉིད་བོད་ཀྱི་གསོ་བ་རིག་པ་རྒྱུན་འཛིན་འཕེལ་སྐྱོང་གི་ལམ་དུ་སྐྱོད་པར་རྨང་གཞི་ངེས་ཅན་ཞིག་བཏིང་ཡོད་པ་རེད། 
  ༡༩༣༧ལོར་ཁྱིམ་གྱི་ཕ་མ་དང་ཞང་པོ་སོགས་ཀྱི་བཀའ་ལྟར།ཁོ་བོ་སྐུ་ནུབ་སྟག་སྤྲུལ་གྱི་མདུན་ནས་འདོན་ཚོགས་སྐོར་དང་།བོད་ཀྱི་གསོ་བ་རིག་པ།སུམ་དག་རྟགས་གསུམ།སྙན་ངག སྐར་རྩིས་ལ་སོགས་པའི་བོད་ཀྱི་ཐུན་མོང་གི་རིག་གནས་ལ་བསླབས་པ་ཟབ་པོ་མཛད་པས་མ་ཚད།སྤྱོད་འཇུག་དང་སྙིང་ཐིག་སྔོན་འགྲོ།ཡེ་ཤེས་བླ་མ་བཅས་ལ་བརྩོན་པ་དྲག་པོ་སྐྱེས་ནས་བསླབས་པར་བརྟེན།བོད་ཀྱི་ནང་དོན་རིག་པའི་ཐད་ལའང་རྨང་གཞི་བརྟན་པོ་བཏིང་ཡོད་ཅིང་།སྨྱུག་འཛིན་པས་དགེ་འོད་ཟེར་ལགས་དང་ཁ་བརྡ་ལབ་ཞོར་དུ་དེའི་དུས་ཀྱི་ཆ་རྐྱེན་དེང་དང་བསྡུར་ན་ཧ་ཅང་ཞན་པོ་ཡིན་གྱིན་རེད།ཁྱེད་ཀྱིས་དེའི་དུས་སྦྱོང་རྒྱུའི་ནང་དོན་དེ་འདྲ་མང་ཞིང་གཏིང་ཟབ་པ་དེ་དག་ཇི་ལྟར་བྱས་ནས་དགེ་རྒན་གྱི་ཐུགས་ལ་བབས་པ་བྱས་པ་ཡིན་ཞེས་དྲིས་དུས།རྒན་འོད་ཟེར་ལགས་ཀྱིས་དེའི་དུས་ཀྱི་ཆ་རྐྱེན་ཉིད་དེང་གི་རྣམ་པ་དང་བསྡུར་ན་བཤད་ཚོད་ཅིག་ག་ལ་ཡོད།འོན་ཀྱང་ཆ་རྐྱེན་ཞན་པའི་ཁྲོད་དུ་བརྩོན་པའི་ངར་ཤུགས་སྐྱེས་ཞེས་པའི་དཔེ་ལྟར།སུམ་རྟགས་རྩ་བ་དང་།སྤྱོད་འཇུག་རྩ་བ།བོད་ཀྱི་གསོ་རིག་རྒྱུད་བཞིའི་རྩ་བ་བློ་ལ་འཛིན་ནས་ཐོགས་མེད་ཆུ་རྒྱུན་བཞིན་དུ་འདོན་ཐུབ་ཀྱིན་ཡོད་ཅེས་ལན་འདེབས་བྱུང་།དེ་ལྟར་བཅར་འདྲི་བྱེད་ཞོར་དུ་སྨྱུག་འཛིན་པས་ཤེས་རྟོགས་བྱུང་རྒྱུར།རྒན་འོད་ཟེར་ལགས་ཀྱིས་བོད་ཀྱི་གསོ་བ་རིག་པ་སྦྱངས་པའི་སྐབས་སུ་རིགས་པའི་གཞུང་ལུགས་ཐད་གོ་བ་ཟབ་ལོན་རྒྱུར་དོ་སྣང་མཛད་པ་དང་ཆབས་ཅིག ལག་ལེན་དངོས་ལ་བྱང་ཆུབ་པ་བྱ་རྒྱུ་དང་སྨན་སྦྱོར་བྱེད་སྟངས།སྨན་རྩྭ་ངོས་འཛིན་བྱེད་སྟངས་བཅས་ལ་རང་རྟོགས་ཀྱིས་འབད་བརྩོན་ལྷོད་མེད་བྱས་པར་བརྟེན།བོད་ཀྱི་གསོ་བ་རིག་པ་རྒྱུན་འཛིན་གཅེས་སྐྱོང་བྱས་པར་འཇོན་ནུས་ངེས་ཅན་ཞིག་གསོག་འཇོག་བྱས་ཡོད། 
  བཅར་འདྲི་བྱེད་ཞོར་དུ་ཤེས་རྟོགས་བྱུང་བར་གཞིགས་ན།༡༩༤༢ལོར་རྫོགས་ཆེན་མཁན་པོ་ཐུབ་བསྟན་སྙན་གྲགས་མི་ཉག་སྙན་ལམ་དགོན་དུ་བཞུགས་སྐབས་ཁོང་གི་སྐུ་མདུན་ནས་ལོ་གཉིས་ཀྱི་བར་དུ་གསན་སྦྱོང་རྒྱ་ཆེར་མཛད།༡༩༤༤ལོར་རྫོགས་ཆེན་མཁན་པོ་ཐུབ་བསྟན་སྙན་གྲགས་དང་མཉམ་དུ་གྲྭ་ས་ཆེན་དུ་བྱོན་ནས་ལོ་བརྒྱད་ཀྱི་རིང་ལ་ཐུབ་བསྟན་སྙན་གྲགས་གཙོས་པའི་རྫོགས་ཆེན་མཁན་པོ་ངག་དབང་ནོར་བུ།འཇིགས་མེད་ཡོན་ཏན་མགོན་པོ།པད་མ་ཚེ་དབང་།མཁན་ལྷ་རྒྱལ་སོགས་ཀྱི་སྐུ་མདུན་ནས་མདོ་སྔགས་རིག་གནས་དང་བཅས་པར་སྦྱངས་པར་མཐར་ཕྱིན་མཛད་པར་མ་ཟད།གཞན་རྫོགས་ཆེན་གོང་སྤྲུལ་དང་གླིང་བླ་སྐུ་ཆེན།ཡིད་བཞིན་དྲུག་པ་འཇིགས་བྲལ་བྱང་ཆུབ་རྡོ་རྗེ།འབྲུག་པ་སྐུ་ཆེན།དྲི་མེད་བློ་གྲོས་སོགས་ཀྱི་སྐུ་མདུན་དུ་དབང་ལུང་སྣ་ཚོགས་ཞུས་པ་སོགས་ཐོས་བསམ་གྱི་ལས་ལ་ཉིན་མཚན་ལྟོས་མེད་དུ་གཞོལ་བས་མཁས་པའི་གྲགས་པ་ཐོབ། 
གསེར་ས་འོག་སྦས་ན་འོད་གནམ་མཁའ་ལ་འཕྲོ་ཞེས་པའི་དཔེར་ལྟར།རྫོགས་ཆེན་གྱི་བཤད་གྲྭ་ནང་སློབ་སྦྱོང་བྱས་ནས་ལོ་གཉིས་ཙམ་འདས་རྗེས་སྐུ་ནུབ་འོད་ཟེར་ཉིད་བཤད་གྲྭ་དེའི་སྐྱོར་དཔོན་དུ་བསྐོས་མཐར།ཁོང་གིས་རང་གི་མཁས་པའི་རྩལ་རྫོགས་ཀྱི་འཇོན་ནུས་ལ་བརྟེན་ནས་རིག་གཞུང་སོ་སོའི་དཀའ་གནད་སེལ་རོགས་དང་ཟུར་ཁྲིད་བྱས་པར་བརྟེན།བཤད་གྲྭ་དེའི་དགེ་སློབ་ཡོངས་རྫོགས་ཀྱི་ཁྲོད་དུ་སྐུ་ནུབ་འོད་ཟེར་གྱི་བློ་དང་རིག་པ་ཞེས་བསྔགས་བརྗོད་ཀྱི་ཕྲེང་བ་སྦྲེལ་མཐུད་དུ་སྤེལ་ནས་སློབ་མཐར་ཕྱིན་སྐབས་རྫོགས་ཆེན་དགོན་པའི་མཁན་པོའི་མཚན་སྙན་གནང་བ་རེད།༡༩༥༢ལོར་སྐུ་ནུབ་དགོན་དུ་ཕྱི་ཕེབས་ཏེ་དགོན་པ་དེའི་མཁན་པོ་མཛད་པའི་སྐབས་སུ་སློབ་མ་གང་མང་ཞིག་ལ་སུམ་རྟགས་དག་གསུམ་དང་།བོད་ཀྱི་གསོ་བ་རིག་པ།སྙན་ངག་དང་སྐར་རྩིས་ལ་སོགས་པའི་ཐུན་མོང་རིག་གནས་ཁྲིད་ལུང་གནང་ནས་བོད་ཀྱི་རིག་གནས་མ་ཉམས་གོང་དུ་འཕེལ་བར་རང་གི་འཇོན་ནུས་འཕུལ་བ་དང་ཆབས་ཅིག བོད་ཀྱི་གསོ་བ་རིག་པ་རྒྱུན་འཛིན་གཅེས་སྐྱོང་བྱེད་མཁན་གྱི་རྗེས་རབས་པ་གསོ་སྐྱོང་བྱེད་པའི་འཕྲིན་ལས་སྤེལ་འགོ་ཚུགས།