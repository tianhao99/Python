གནམ་རིག་སྐར་རྩིས་མཁས་དབང་ཀུན་དགའ་རིག་འཛིན་ལགས་ཀྱི་གནས་ཚུལ་མདོར་བསྡུས།
མཁས་དབང་ཀུན་དགའ་རིག་འཛིན་ལགས་ནི1942ལོར་བོད་ལྗོངས་སྟོད་ལུང་བདེ་ཆེན་རྗོང་དུ་འཁྲུངས་ཤིང་། ཕ་མེས་ཀྱི་དུས་ནས་བཟུང་ཁོང་གི་ཁྱིམ་རྒྱུད་དེ་སྐར་རྩིས་ཆེད་ལས་ཐད་ལ་སྦྱོང་དགའ་བའི་ཁྱིམ་ཚང་ཞིག་ཡིན་པར་བརྟེན།   ཁོ་ལ་སྐུ་ན་ཆུང་དུས་ནས་བོད་ཀྱི་ཐུན་མོང་མ་ཡིན་པའི་སྐར་རྩིས་རིག་པ་དེ་ཁྱིམ་རྒྱུད་ཀྱི་ཆེད་ལས་རྒྱུད་འཛིན་དང་བོད་ཀྱི་གནམ་རིག་སྐར་རྩིས་བྱ་བཞག་གོང་དུ་སྤེལ་དགོས་པའི་བགས་ཆགས་ཟབ་མོ་བཞག་ཡོད་ཅིང་། ཁོང་གིས་ཀྱང་ལོ་ན་ཆུང་དུས་སུ་རིག་གནས་སྦྱོང་རྒྱུ་དེ་གལ་ཆེ་བར་དགོངས་ནས།   སྐབས་དེའི་ལྷ་སའི་སྦྱར་པ་ཁང་གསར་ཞེས་པའི་ནང་ཞུགས་ཏེ་ཀློག་ཀ་ཁ་སློབ་པའི་མགོ་བཟུང་བར་མ་ཟད།   རིམ་གྱིས་བོད་ཀྱི་སུམ་རྟགས་དག་གསུམ་དང་བཅས་པའི་རིག་གཞུང་མཐའ་དག་ལ་སྦྱངས་པ་བྱས་མཐར།  1952ལོར་ཁོ་རང་བོད་ལྗོངས་ལྷ་ས་སྨན་རྩིས་ཁང་དུ་སྐར་རྩིས་གཙོ་བོར་གྱུར་པའི་སྨན་རྩིས་ཟུང་འབྲེལ་གྱི་ཆེད་ལས་སློབ་སྦྱོང་ལོ་ངོ་ལྔ་ལ་བྱེད་པའི་སྐལ་བ་ལྡན་པར་གྱུར་པ་དང་།   སློབ་མཐར་ཕྱིན་རྗེས་ཀྱང་བོད་ལྗོངས་སྨན་རྩིས་ཁང་དུ་བྱ་བ་བསྒྲུབ་པའི་གོ་སྐབས་རྙེད་དཀའ་བ་དང་འཕྲད་པས།   དུས་དེ་ནས་བཟུང་ཁོང་གིས་བོད་ཀྱི་སྨན་རྩིས་རིག་པའི་བྱ་བཞག་ཐད་རང་གི་འཇོན་ནུས་འདོན་མགོ་ཚུགས་པ་རེད། ། 
       ཡིན་ནའང་། ལྡོག་ཏུ་མེད་པའི་རྒྱུ་རྐྱེན་སྣ་ཚོགས་ཀྱི་དབང་གིས1959ལོ་ནས1960ལོའི་བར་ཁོང་གིས་མི་འདོད་བཞིན་དུ་སྐབས་དེའི་ལྷ་སའི་ཟས་རིགས་བཟོ་གྲྭ་དང་།   ལྷ་ས་གྲོང་ཁྱེར་གྱི་ལས་ཞོར་ཟློས་གར་ཚོགས་པའི་ནང་བྱ་བ་སྒྲུབ་དགོས་བྱུང་མོད། འོན་ཀྱང་ཁོང་གིས་དུས་སྐབས་སོ་སོའི་ལས་ཀའི་དགོས་འདུན་ལ་འཁང་ར་སྤུ་ཙམ་མི་བྱེད་པར་མ་ཟད། རང་འགན་དུ་བབས་པའི་བྱ་བ་གང་ཞིག་ཡིན་རུང་དེ་ནན་སྒྲུབ་དང་ལེགས་སྒྲུབ་བྱེད་པའི་སྲོལ་བཟང་རྒྱུན་འཛིན་བྱས་པའི་ཐོག   རང་གིས་ཆུང་དུས་ནས་གུས་རྟག་བརྩོན་པས་སྦྱངས་པའི་གནམ་རིག་སྐར་རྩིས་ཀྱི་ཤེས་བྱ་དེ་བརྗེད་ངས་རྐུན་པོའི་ལག་ལ་འཆོར་དུ་མ་བཅུག་པར་རིག་པ་རྩེ་གཅིག་གིས་ནང་སྦྱོང་དང་ལག་ལེན་ཡང་ཡང་བྱེད་པ་རྒྱུན་འཁྱོངས་བྱས། ། 
      1978ལོ་ནི་མཁས་དབང་ཀུན་དགའ་རིག་འཛིན་ལགས་ཀྱིས་ཡུན་རིང་ཐུགས་ལ་བཅངས་པའི་ཕུགས་འདུན་མངོན་འགྱུར་བྱེད་པའི་དཀྱོགས་མཚམས་ཤིག་ཡིན་ཏེ། ལོ་དེར་གོང་རིམ་གྱིས་བོད་ཀྱི་སྨན་རྩིས་ལས་དོན་ཉམས་པ་སོར་ཆུད་དང་མ་ཉམས་གོང་སྤེལ་དུ་གཏོང་བའི་དགོས་མཁོར་དམིགས་ནས་ཁོ་རང་བོད་ལྗོངས་སྨན་རྩིས་ཁང་དུ་ལས་སྤོར་བྱས་པས།   དེ་ནས་བཟུང་ཁོང་གི་མི་ཚེ་འདིའི་བསམ་ཐོག་ཏུ་འདོད་པའི་རྟ་མཆོག་རྒྱུགས་པ་ལྟ་བུ་བྱུང་། ཁོང་གིས་དུས་དང་རྣམ་པ་ཀུན་ཏུ་གཞོན་སྐྱེས་རྣམས་ལ།   ཤེས་ཡོན་གང་ཞིག་ཡིན་རུང་གཙོ་བོར་རང་ངོས་ཀྱིས་དཀའ་སྤྱད་སྡུག་རུས་བྱེད་རྒྱུ་དེ་ཡིན་མོད།   འོན་ཀྱང་དེ་ལ་ནང་རྐྱེན་བཟང་པོ་འཛོམས་པའི་རྨང་གཞིའི་ཐོག་ཕྱི་རྐྱེན་ཡང་མཉམ་འཛོམས་བྱུང་ཚེ་དེ་བས་ཀྱང་རང་རང་གི་དམིགས་འདུན་ལེགས་འགྲུབ་འབྱུང་ཐུབ། ང་ལ་ད་ལྟ་ཡང་སྤོབས་པ་བྱེད་ཆོག་པ་ཞིག་ནི་རང་ལ་སྡུག་རུས་ཆེར་བསྐྱེད་ཀྱི་སྙིང་སྟོབས་ཤིག་ཡོད་པའི་ཁར་དགེ་བའི་བཤེས་གཉེན་མཁྱེན་རབ་ནོར་བུ་མཆོག་གི་སྐུ་དངོས་ཀྱི་དཔེ་ཁྲིད་སློབ་གསོར་མྱོང་སྐལ་འཐོབ་སོང་པ་དེ་རེད། བཀའ་དྲིན་ཅན་གྱི་དགེ་རྒན་དམ་པས་རྗེས་སུ་བཟུང་བར་བརྟེན་ནས། ངས་ཀྱང་དུས་ད་ཚོད་བོད་ཀྱི་སྐར་རྩིས་རིག་པའི་ནམ་འཕངས་གཅོད་པར་འདབ་གཤོག་བརྐྱངས་ཁུལ་བྱས་ཡོད་ཅེས་གཞེན་སྐུལ་གྱི་སློབ་གསོ་དང་སྙིང་ཕུར་གདབ་པའི་བསླབ་བྱ་ཡང་ཡང་གནང་གིན་ཡོད། ཁོང་ནི་སྐུ་ན་གཞོན་དུས་སུ་ཟླ་རེའི་ནང་ངལ་གསོ་ཉིན་གཉིས་གསུམ་ལས་མི་བྱེད་པར། ཉིན་རེར་སློབ་སྦྱོང་དུས་ཚོད་བཅུ་ལྷག་ཙམ་ལ་བྱེད་པ་རྒྱུན་འཁྱོངས་ལྷོད་མེད་གནང་མཁན་ཞིག་དང་། ངེས་པ་དོན་གྱིས་གཉིད་ཆག་ཟས་བརྗེད་ཀྱིས་སློབ་གཉེར་གནང་མཁན་ཞིག་ཡིན་པས། ང་ཚོ་ཕྱི་རབས་པ་ཚོས་སློབ་སྦྱོང་གི་མེ་ལོང་དུ་འཛིན་འོས་པའི་མ་དཔེ་བཟང་པོ་ཞིག་ཀྱང་ལགས། 
     མཁས་དབང་ཀུན་དགའ་རིག་འཛིན་ལགས་ལ་རང་གི་ཆེད་ལས་ཤེས་བྱ་སྔར་ལས་ཕུན་སུམ་ཇེ་ཚོགས་སུ་གཏོང་བའི་ཐད་ལ་ཐུན་མིན་གྱི་ཁྱད་ཆོས་ཤིག་ཡོད་པ་ནི། རང་གིས་སྦྱངས་པའི་ཤེས་བྱ་ཁོ་ནར་ཡིད་ཚིམས་ནས་མི་འདུག་པར་ཆེད་ལས་དང་འབྲེལ་བ་ཡོད་པའི་རིག་གཞུང་གཞན་དག་ལའང་ཐོས་བསམ་དང་གཤིབ་བསྡུར་བྱེད་པར་དགའ་ཞིང་། དེ་དག་ཁྲོད་ཀྱི་ལེགས་ཆ་དང་ཉིང་བཅུད་རྣམས་བསྡུ་ལེན་དང་ནང་འདྲེན་བྱས་ནས་ལག་ལེན་དུ་བསྟར་དགའ་བ་དེ་རེད། ཁོང་གིས་བོད་ཀྱི་ལོ་ཐོ་སྔར་ལས་ཚན་རིག་དང་ལྡན་པ་ཞིག་ཏུ་འགྱུར་བར་ཤུགས་སྣོན་རྒྱུ་དེ་མི་ཚེ་ཧྲིལ་བོའི་འབད་འཐབ་དམིགས་འབེན་དུ་འཛིན་གྱིན་ཡོད་པ་ལས་གཞན།   ད་དུང་ཁོང་ནི་གཞན་ཁྱད་གསོད་ཀྱི་ཐུགས་ཞེན་སྤུ་ཙམ་མེད་པར་ལས་རིགས་གཅིག་མཚུངས་ཀྱི་འཇོན་མི་རྣམས་ལ་འབྲེལ་འདྲིས་དམ་ཟབ་བསྟེན་དགའ་བའི་སྐྱེས་མཆོག་ཅིག་ཀྱང་ཡིན་ལ།   འབྲེལ་འདྲིས་ཁྲོད་གཞན་གྱི་ལེགས་ཆ་དང་ཡོན་ཏན་ཕྲ་མོ་ཙམ་ལའང་ཐུགས་མཉེས་མཉེས་དང་གཟབ་གཟབ་ཀྱིས་ཁོང་དུ་ཆུད་འདོད་ཀྱི་རྣམ་འགྱུར་སྟོན་མཁན་ཞིག་ཡིན་པས། རིས་མེད་མཁས་པ་མང་པོ་ཞིག་མཛའ་མཐུན་ལས་རོགས་བྱེད་པའི་ཁྲོད་ནས་ཁོང་དང་བླ་སློབ་ཀྱི་འབྲེལ་བ་བྱུང་ཡོད། དཔེར་ན། ཀྲུང་གོ་ཚན་རིག་ཁང་རང་བྱུང་ཚན་རིག་ལོ་རྒྱུས་ཞིབ་འཇུག་སའོ་ཡི་དགེ་རྒན་ཆེན་མོ་ཁྲིན་ཅིའུ་ཅིན་དང་། པེ་ཅིན་དཔེ་མཛོད་ཁང་གི་ཞིབ་འཇུག་པ་ཧོང་མཱེན་ཞིན་སོགས་ནི་ཁོང་དང་ཤེས་བྱའི་དཀའ་གནད་ཐད་བགྲོ་གླེང་ཐེངས་མང་གནང་མྱོང་བའི་གྲོགས་པོ་ཡིན་པས། ཁོང་གིས་ནམ་ཡང་ཐུགས་བསྐྱུང་བའི་ཚུལ་གྱིས་རྒྱ་རིགས་བློ་མཐུན་དེ་ཚོས་ངའི་ཆེད་ལས་ཤེས་ཚད་མཐོ་རུ་འགྲོ་བར་རོགས་རམ་མི་དམན་པ་གནང་མྱོང་ཞེས་གསུངས་ཀྱིན་ཡོད་ཅིང་། གཞན་ཡང་ཁོང་གིས་བོད་ཀྱི་ལོ་ཐོས་ལོ་རེ་བཞིན་དུ་རྒྱ་ཆེའི་བོད་རིགས་མང་ཚོགས་རྣམས་ལ་ཐོན་སྐྱེད་འཚོ་བའི་ཁྲོད་ཁ་ཕྱོགས་གསལ་སྟོན་གྱི་ཞབས་ཞུ་ལེགས་པོ་བྱས་དང་བྱེད་བཞིན་པའི་ཚུལ་གླེང་སྐབས་ཀྱང་། དེ་ནི་བོད་མི་རིགས་རང་གི་ཐུན་མོང་མ་ཡིན་པའི་སྐར་རྩིས་གཞུང་ལུགས་རྒྱུན་འཛིན་བྱས་པའི་གྲུབ་འབྲས་ཉག་ཅིག་དང་། ལས་དེ་ལ་འབད་འབུངས་ཆེར་བསྐྱེད་གནང་བའི་སྐར་རྩིས་པ་ཐུན་མོང་གི་བཀའ་དྲིན་འབའ་ཞིག་ཡིན་ཞེས་ཟེར་བ་ལས། རང་གིས་མི་ལོ་སུམ་ཅུ་ལྷག་ལ་བོད་ཀྱི་སྐར་རྩིས་རིག་པའི་ཐད་རྔུལ་ཆུ་ཇི་ལྟར་འཕོ་བ་གླེང་ཙམ་ཡང་མི་བྱེད། །
    མཁས་དབང་ཀུན་དགའ་རིག་འཛིན་ལགས་ཀྱིས་དུས་རྒྱུན་ང་ཚོར་གསུངས་པའི་བཀའ་མོལ་ཉན་སྤྲོ་བ་ཞིག་ཡོད་པ་ནི། ང་རང་སྨན་རྩིས་ཁང་གི་དགེ་རྒན་ཆེན་མོ་ཞིག་ཡིན་པའི་ཆ་ནས་བཤད་ན། རྗེས་འཇུག་གི་སློབ་མ་བསྐྱེད་བསྲིང་དང་། རང་ཉིད་གང་ལ་འཇོན་པ་དེའི་ཐད་ཀྱི་ཁྱད་ཡོན་ལེགས་འདོན་བྱེད་པ་ལས་གཞན། ད་དུང་བོད་སྨན་རྩིས་ཀྱི་བྱ་བཞག་འདི་སྔར་ལས་ལྷག་པའི་སྒོ་ནས་ཕུན་སུམ་ཇེ་ཚོགས་སུ་གཏོང་བར་ཞིབ་འཇུག་དང་ལག་ལེན་གྱི་རིན་ཐང་ངེས་ཅན་ལྡན་པའི་ཆེད་རྩོམ་མང་སྤེལ་བྱེད་རྒྱུ་ནི་དོ་ཁུར་ཆེན་པོ་བྱེད་འོས་པའི་དོན་དག་ཅིག་རེད་ཟེར་བ་དེ་རེད། །
     1981ལོ་ནས་བཟུང་། ཁོང་གིས་«ཉི་འཛིན་ཟླ་འཛིན་ལྟ་ཞིབ་ཚད་ལེན་བྱེད་ཐབས་»སོགས་ཀྱི་དཔྱད་རྩོམ་མང་པོ་ལྗགས་རྩོམ་གནང་ནས་ལྗོངས་ཕྱི་ནང་གི་དུས་དེབ་ཐོག་སྤེལ་བ་དང་།  1992ལོར་ཁོང་གིས་ཡིག་འབྲུ་ཁྲི་དྲུག་ཡོད་པའི་བོད་ཀྱི་གནམ་རིག་སྐར་རྩིས་ཀྱི་སློབ་གཞི་ཞིག་རྩོམ་བསྒྲིགས་གནང་བ་དེ་ཡང་། ཅང་མ་འགོར་བར་བོད་ལུགས་གསོ་རིག་གི་དངོས་གཞིའི་ཚན་ཁག་སློབ་གསོའི་འཆར་འགོད་སློབ་ཚན་གྱི་གྲས་སུ་ཚུད་ནས་སློབ་ཆེན་སློབ་མའི་ཚད་ལྡན་སློབ་དེབ་ཏུ་གྱུར། ཁོང་ཉིད་ཐེངས་མང་པོར་རྒྱལ་ཡོངས་རང་བཞིན་གྱི་གནམ་རིག་སྐར་རྩིས་ཐད་ཀྱི་ཞིབ་འཇུག་དང་གྲོས་བསྡུར་ཚོགས་འདུར་ཞུགས་མྱོང་ཞིང་།  1994ལོར་ཁོང་ཉིད་རྒྱལ་སྤྱིའི་ཚན་རྩལ་གླེང་སྟེགས་ནང་ཞུགས་ཏེ་ཁ་ཡིག་ལ་«གནམ་རིག་སྐར་རྩིས་རགས་གླེང་།»ཞེས་པའི་ཆེད་རྩོམ་སྒྲོག་འདོན་གནང་། 
མཁས་དབང་ཀུན་དགའ་རིག་འཛིན་ལགས་ཀྱིས་རང་གི་ལས་གནས་དེའི་ཐོག་དཀའ་སྤྱད་སྡུག་རུས་དང་སྟོབས་ཤུགས་ཡོད་རྒུ་རྩལ་སྤྲུགས་བྱས་པས།   ཁོང་ལ་སྐྱེ་བོ་ཀུན་གྱིས་གོང་བཀུར་ཚད་མེད་དང་གདེང་འཇོག་མི་དམན་པ་ཕུལ་བའི་མཚན་སྙན་དང་གྲུབ་འབྲས་ཀྱང་གཡུར་དུ་ཟ་བ་འཐོབ་ཡོད།  1991ལོར་བོད་རང་སྐྱོང་ལྗོངས་ཚན་རྩལ་སློབ་ཚོགས་ཀྱིས་ཁོང་ཉིད་ཚན་རྩལ་སློབ་ཚོགས་ཀྱི་སྔོན་སྐྱོད་བྱ་བ་སྒྲུབ་མཁན་དུ་བདམས་པ་དང་།   2004ལོར་ཁོང་ལ་རང་སྐྱོང་ལྗོངས་ཀྱི་ཚན་རྩལ་ཡར་ཐོན་གྱི་རིམ་པ་དང་པོའི་བྱ་དགའ་འཐོབ།  2002ལོ་ནས་བཟུང་ཁོང་གིས་བོད་ལྗོངས་གསོ་རིག་སློབ་གླིང་གི་རབ་འབྱམས་ཞིབ་འཇུག་སློབ་མའི་སློབ་དཔོན་གྱི་འགན་ཡང་བཞེས་ཏེ། མུ་མཐུད་དུ་བོད་ཀྱི་སྨན་རྩིས་ལས་དོན་གོང་ནས་གོང་དུ་འཕེལ་བར་ལུས་སེམས་ཟུང་གི་སྟོབས་ཤུགས་ཡོད་རྒུ་བུམ་པ་གང་བྱོའི་ཚུལ་དུ་འབུལ་བཞིན་མཆིས།