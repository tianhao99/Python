ནུབ་ཕྱོགས་རྒྱལ་ཁབ་ཀྱི་ཕ་མས་ལོ་ན་བཅུ་གསུམ་མན་གྱི་བྱིས་པར་ཤུགས་རྐྱེན་ཐེབས་ཚུལ།
བྱིས་པ་ཁ་དམར་ཅིའི་ཕྱིར་དགོད་པ་ཡིན།     
   བྱིས་པའི་ངོ་གདོང་གི་ཉམས་འགྱུར་འདྲ་མིན་ལས།   ནམ་རྒྱུན་འབྱུང་ཐེངས་ཆེས་མང་བ་ནི་དགོད་པའི་ཉམས་འགྱུར་དེ་ཡིན་པ་གོར་མ་ཆག སྐབས་རེར་ཁྱེད་ཀྱིས་བུ་མོ་ལ་ཁྲོ་གཉེར་བསྡུས་ཀྱང༌།   ཁོ་མོས་ཁྱེད་ལ་འཛུམ་ཆུང་སྟོན་རྐྱང་བྱེད།    ཨ་རིའི་ཏ་ལ་ཝིས་སློབ་ཆེན་གྱི་ཞིབ་འཇུག་མི་སྣས།   སྐྱེས་མ་ཚོ་དང་མཉམ་དུ་རྩེད་མོ་རྩེ་བཞིན་པའི་ཟླ་གྲངས༢ནས༩སོན་མ་ཐག་པའི་བྱིས་པ་ཁ་དམར་ལ་བརྙན་འཇུག་ལྟ་ཞིབ་འདི་ལྟ་བུ་བྱེད་མྱོང༌།    ཁོང་ཚོས་ལས་ཡུལ་དེར་ཡོད་པའི་སྐྱེས་མ་ཚོར་དུས་ཚོད་མི་འདྲ་བའི་ནང་དུ་བྱིས་པ་ཁ་དམར་ལ་ཁྲོ་ཉམས་དང༌།    ཡིད་ཆད་ཀྱི་རྣམ་པ།   དགའ་དྲགས་པའམ་བག་ཕེབས་ཀྱི་ཉམས་འགྱུར་སྣ་ཚོགས་སྟོན་དགོས་པའི་བླང་བྱ་བཏོན།    ཁོང་ཚོས་མཐོང་བར།   བྱིས་པ་ཁ་དམར་ཚོས་གདོང་གི་ཉམས་མི་འདྲ་བ་འདི་དག་མཐོང་བའི་ཚུར་སྣང་ནི་དགེ་མཚན་ཅན་ཤ་སྟག་ཡིན་པ་སྟེ།   སྐྱེས་མ་ཚོས་ཁྲོས་འཁྲུག་རྔམ་པའི་ཚུལ་བསྟན་ཡང༌།   བྱིས་པ་ཁ་དམར་ཚོས་ཐོག་མར་དགོད་རྒྱུ་དེ་ཤེས་ཀྱི་ཡོད།   རྒྱུ་མཚན་ནི།   དེས་སྐྱེས་མའམ་ལྟ་སྐྱོང་བ་ཚོས་རང་ལ་ཕན་པའི་བྱམས་སྐྱོང་གི་ཚུར་སྣང་འདྲེན་ཐུབ་པས་རེད།   འདི་ལྟའི་འཕྲོད་མཐུན་རང་བཞིན་གྱི་གོམས་གཤིས་འདིས་ཁོ་ཚོ་སྒྱིད་ལུགས་སེམས་ཁམས་ཀྱི་གནོད་འཚེ་ལས་གཡོལ་ཐུབ་པ་བྱུང་ཡོད། 
ཕ་མ་ཁྲོ་བས་བྱིས་པར་ཤུགས་རྐྱེན་ཐེབས་ཚུལ། 
 ན་ཚོད་འདི་མཚམས་སུ་སླེབས་པའི་བྱིས་པས་མི་ཆེ་བ་ཚོ་ཅིའི་ཕྱིར་རྩོད་འཛིང་བྱེད་པ་དང་གང་ཞིག་རྩོད་ཀྱི་ཡོད་པའང་ད་དུང་མི་ཤེས་མོད།   འོན་ཀྱང་མི་ཆེ་བ་ཚོས་ནང་སེམས་ཀྱི་ཚོར་འདུ་དེ་འདི་ལྟར་ཕྱིར་དྲག་ཏུ་མངོན་པ་ཡིས་བྱིས་པར་ཤུགས་རྐྱེན་གང་ཡང་མི་ཐེབས་པ་མཚོན་གྱི་མེད།   ཁ་ན་ཏ་དང་དབྱིན་ཇི།   ཨེ་ཀྲ་ལི་བཅས་ཀྱི་ཞིབ་འཇུག་མི་སྣས་ཟླ་གྲངས་༡༨ནས་༢༤བར་གྱི་ཕྲུ་གུ་ཁ་དམར་ལ་ལྟ་ཞིབ་བྱས།   ཁོང་ཚོས་བྱིས་པ་རྣམས་ཁང་པའི་ཁུག་ཟུར་ཞིག་ཏུ་ནམ་རྒྱུན་ལྟར་སྐད་གདངས་དྲག་པོས་ལབ་གླེང་བྱེད་དུ་བཅུག ཁོང་ཚོས་མཐོང་བར་ནམ་རྒྱུན་གྱི་སྐད་གདངས་ལྟར་ལབ་གླེང་བྱེད་དུས་བྱིས་པར་ཤུགས་རྐྱེན་གང་ཡང་ཕོག་གི་མེད།    བྱིས་པ་ཚོས་མིག་འཛུམ་རྡེབ་ཙམ་ཡང་མི་བྱེད་པར་མུ་མཐུད་ནས་རྩེད་འཇོ་ལ་དབྱིངས་ཞུགས།   འོན་ཀྱང་སྐད་གདངས་དྲག་པོའི་ལབ་གླེང་བྱེད་པ་ཐོག་མར་ཐོས་པའི་བྱིས་པ་རྣམས་ལམ་སེང་དགོད་གཏམ་དང་རྩེད་མོའི་འཕྲོ་བསྐྱུར་ཏེ་མགོ་བོ་ཡར་དགྱེ་བཞིན་སྒྲ་གདངས་ཐོས་ཡོང་སའི་ཕྱོགས་སུ་ཅེར་རེར་བལྟ།   དེ་རྗེས་ཁོ་ཚོས་སླར་ཡང་ནམ་རྒྱུན་ལྟར་གྱི་གླེང་མོལ་བྱེད་པ་ཐོས་ཀྱང་འགོག་རྐྱེན་ཕོག་སྟེ་རྩེད་མཚམས་འཇོག་པར་བྱེད།   ཏོའོ་ལུན་ཏོའོ་སློབ་ཆེན་གྱི་འབུམ་རམས་པ་ཇེ་ཁི་སིའི་ཡིས་བཞེད་དགོངས་ལ། ན་ཚོད་འདི་ཙམ་ལ་སླེབས་པའི་བྱིས་པས་མི་ཚོས་ཇི་འདྲ་བྱས་ཏེ་ཕན་ཚུན་འབྲེལ་གཏུག་བྱེད་པ་རྟོགས་པའི་དུས་རེད་གསུངས།   དྲག་པོའམ་ཁྲོ་བའི་ཉམས་ཕྱིར་མངོན་ཚེ་ཁོ་ཚོར་སྐྱི་གཡའ་བ་མ་ཟད།   སླར་ཡང་འཇིགས་སྐྲག་ཕོག་ཡོང་སྙམ་པའི་བློ་མི་བདེ་བ་ཡོང་གི་ཡོད།   འོན་ཀྱང་འབུམ་རམས་པ་ཇི་ཁི་སིའི་ཡིས་དེར་ཁ་གསབ་ཀྱི་ཚུལ་དུ་སླར་སྨྲས་པར།   སྐབས་རེར་སེམས་པ་ཚོད་འཛིན་མ་ཐུབ་པ་ཙམ་གྱིས་བྱིས་པར་གནོད་སྐྱོན་ཚབས་ཆེན་ཕོག་པའི་ངེས་པ་ཡོད་མ་རེད།   བྱ་བ་དེའི་རྗེས་སུ་ཚིག་འཇམ་པོས་འགྲེལ་བཤད་བྱས་པ་ན་བྱིས་པའི་སེམས་ཀྱི་འཇིགས་སྣང་དེ་གཙང་འཕྱག་བྱེད་ཐུབ། 
རྫུན་ཡིན་ནམ་ནོར་འཁྲུལ་ཡིན། 
   སེམས་ཁམས་རིག་པ་བས་སྔར་ནས་ངོས་འཛིན་བྱས་པར།   བྱིས་པས་དྲང་པོ་མིན་པའི་གཏམ་མཐའ་དག་ནི་རྫུན་ཤོད་པར་བརྩི་གི་ཡོད་ཚུལ་ལ།   དེ་འདྲ་ཡོང་བཟོ་ཡོད་པར་ཁོང་ཚོས་རྟོགས་དཀའ་བར་འདོད་དོ།    མི་ཞིག་གིས་ཤོད་སྟངས་ནོར་བའི་དབང་དུ་བཏང་ནའང༌།   ཕལ་ཆེར་དེ་ནི་ནོར་འཁྲུལ་ཟོལ་མེད་ཅིག་རེད།    ཡིན་ནའང༌།   ཨོ་སི་ཁྲུ་ལི་ཡའི་ཞིབ་འཇུག་མི་སྣས་གསར་དུ་ཞིབ་འཇུག་གནང་བར།    དོན་དངོས་སུ་བྱིས་པ་ལོ་ན་གསུམ་ཅན་གྱིས་ཀྱང་རྫུན་གཏམ་དང་ནོར་འཁྲུལ་འབྱེད་ཐུབ་ཀྱི་ཡོད་པ་ར་སྤྲོད་བྱས།    ཁོང་ཚོས་རྩེད་ཆས་དོམ་ཁྲ་གཉིས་ལོ་ན་གསུམ་ནས་ལྔ་བར་གྱི་བྱིས་པ་ཚོའི་མདུན་དུ་བཞག་སྟེ།   ཁོ་ཚོ་ལ་བཤད་པར།   དོམ་ཁྲ་གཅིག་གིས་གྲོ་སོབ་ཐོག་ཏུ་རུལ་ཐིག་ཡོད་པ་མཐོང་ཡང་དེས་གྲོགས་པོ་ཚོར་གྲོ་སོབ་ཞིམ་པོ་འདུག་ཅེས་སྨྲས།   དོམ་ཁྲ་ཅིག་ཤོས་དེས་གྲོ་སོབ་ཐོག་ཏུ་རུལ་ཐིག་མ་མཐོང་མོད།   གྲོགས་པོ་ཚོ་བོས་ནས་གྲོ་སོབ་དེ་ལོངས་སུ་སྤྱད་པ་རེད་ཅེས་སྨྲས།   ཞིབ་འཇུག་བ་ཚོས་བྱིས་པ་ཚོར་དོམ་ཁྲ་གང་ཞིག་ནོར་འཛོལ་བྱུང་བ་དང་གང་གིས་རྫུན་ཤོད་པ་རེད་ཅེས་དྲིས་པར།   བྱིས་པ་ཕལ་མོ་ཆེས་ཕྱིན་ཅི་མ་ལོག་པར་དབྱེ་བ་འབྱེད་ཐུབ་ཀྱི་ཡོད།   ཡང་བསྐྱར།   དོམ་ཁྲ་གང་ཞིག་གི་སེམས་ནང་གྲོགས་པོ་ལ་མི་ཤོད་སྙམས་པའི་གསང་བ་ཉར་ཡོད་ཅེས་འདྲི་དུས།   བྱིས་པ་མང་པོ་ཞིག་གིས་རྫུན་ཤོད་མཁན་དོམ་ཁྲ་དེའི་སེམས་ནང་གསང་བ་ཡོད་ཅེས་ལན་ཡང་དག་བཏབ།   ཞིབ་འཇུག་མི་སྣས་དབྱེ་ཞིབ་བྱས་པར།   ན་ཚོད་འདི་ལ་སླེབས་པའི་བྱིས་པར་འདི་ལྟ་བུ་ངོས་འཛིན་ཐུབ་པའི་ཤེས་སྟོབས་ལྡན་ཡོད་དེ། 　ཁོ་ཚོས་རྫུན་ཤོད་པ་ནི་གསང་བ་དེ་བསམ་བཞིན་འཁྱོག་བཤད་བྱེད་པ་ཞིག་ཡིན་པ་མ་ཟད་ནོར་འཁྲུལ་ནི་མ་ཤེས་ཙང་བྱུང་བ་ཞིག་ཡིན་པ་ཤེས་ཀྱི་ཡོད་པར་འདོད།   
གཅེན་གཅུང་མིང་སྲིང་གིས་རྩོད་འཛིང་ལ་གོམས་པའི་བྱིས་པར་རོགས་རམ་བྱེད་ཐུབ།   
   ནམ་རྒྱུན་གཞན་དང་རྩོད་འཛིན་བྱེད་མཁན་བྱིས་པ་དེ་སློབ་གྲྭའམ་ཁྱིམ་ནང་མི་གཞན་དང་འདྲིས་དཀའ་བའི་ངེས་པ་མེད།   གསར་དུ་བརྟག་ཞིབ་བྱས་པ་ལས་ཤེས་གསལ།   སྐབས་རེར་གཅེན་གཅུང་མིང་སྲིང་དབར་གྱི་འགལ་ཟླ་ཆུང་ངུ་དེ་རྩོད་འཛིང་ལ་གོམས་པའི་བྱིས་པར་དེ་ལས་ལྡོག་སྟེ་ཕན་པ་ཡོད།   ཞིབ་འཇུག་མི་སྣས་ལོ་ན༤ནས༦བར་སོན་པའི་བྱིས་པ་རྩོད་དགའ་ཅན༥༣ཙམ་ལྟ་ཞིབ་དང་དབྱེ་ཞིབ་གནང་བ་དང༌།   ཤ་ཁྲག་སྤུན་ཟླ་ཁོ་ཚོ་སྤྱི་ཚོགས་ཐོག་འབྲེལ་གཏུག་གི་ནུས་པ་དང་སློབ་གྲྭའི་ནང་གི་བྱ་སྤྱོད་ལ་ཤུགས་རྐྱེན་ཐེབས་སྟངས་ཞིབ་འཇུག་ཀྱང་མཛད།   ཁོང་ཆོས་མཐོང་ཚུལ་ལ་གཅེན་པོ་གཅེན་མོའམ་གཅུང་པོ་གཅུང་མོ་ཡོད་པའི་བྱིས་པ་ཡིན་ཕྱིན་དེ་དག་གཞན་དང་འབྲེལ་ཟམ་འཛུགས་སླ་ཞིང་མི་གཞན་དང་འགལ་ཟླ་འབྱུང་དཀའ་བ་ཡོད།   འོན་ཀྱང་ཁོ་ཚོས་མཐོང་ཚུལ་གཞན་ཞིག་ལ་གཅེན་གཅུང་མིང་སྲིང་དང་མི་འཆམ་ཞིང༌།   ཁྱིམ་ནང་རྒྱུན་དུ་རྩོདའཛིང་བྱེད་མཁན་གྱི་བྱིས་པ་དེ་སྤྱི་ཚོགས་ཁར་མི་གཞན་གྱིས་འདྲིས་པོ་བྱེད་དཀའ་བར་སྣང༌།   ཤ་ཁྲག་སྤུན་ཟླའི་ཁོར་ཡུག་དང་ངང་ཚུལ་ཁྲོད་དང་འགལ་ཟླ་འདུམ་སྒྲིག་བྱས་པ་ན་བྱིས་པར་གང་འདྲ་བྱས་ཏེ་རང་ཉིད་ཀྱིས་སྤྱི་ཚོགས་འབྲེལ་གཏུག་བྱེད་དགོས་མིན་ལེགས་སྒྲིག་ཡོང་བའི་རོགས་སྐྱོར་གནང་ཐུབ་པ་མ་ཟད།   ཁོ་ཚོས་གཞན་ལ་འགྲན་ཡ་མི་བཟུང་བའི་རོགས་པའང་གནང་ཐུབ།   
ཤ་ཚའི་སེམས་རྒྱུད་དང་ལྡན་པ།   
     ཞིབ་འཇུག་གཅིག་བརྒྱུད་ནས་བློ་སྐྱེད་ཐོབ་པ་སྟེ།   གཤམ་གྱི་གཤིས་ཀའི་ཆོས་ཉིད་དང་ལྡན་པའི་བྱིས་པར་མི་གཞན་ལ་བསམ་ཤེས་དང་ཤ་ཚའི་སེམས་པ་ལྡན་པ་སྟེ།   གཅིག་ནི་དུང་སེམས་ཟབ་ཅིང་རང་ཚོད་ཟིན་པོ་ཡོད་པ།   གཉིས་ནི་རང་གི་བློ་རྩེ་གཅིག་སྡུད་བྱེད་ཐུབ་པ།   ཞིབ་འཇུག་མི་སྣས་ལོ་ན༦ནས༨བར་གྱི་བྱིས་པ་ཚོ་གཅིག་ལ་ལོ་གཉིས་རིང་ལྟ་ཞིབ་བྱས།   ཁོ་ཚོའི་གཤིས་སྤྱོད་དང་འབྲེལ་གཏུག་གི་འཇོན་ནུས།   བྱ་སྤྱོད་ཀྱི་འགལ་རྐྱེན་བློ་རྩེ་གཏད་ལུགས་དང་དེ་བཞིན་གཞན་ལ་སེམས་ཁུར་བྱེད་སྟངས་བཅས་ལ་དཔྱད་དཔོག་གནང༌།   ཁོང་ཚོས་མཐོང་བར།   གེགས་ཆད་ཀྱི་ཚོར་སྣང་འབྱུང་སླ་ཞིང་རང་ཚོད་འཛིན་པའི་ནུས་པ་དམན་པའི་བྱིས་པ་དེ་འདྲ་བ་ལ་ཤ་ཚའི་སེམས་ཅུང་ཞན་པ་ཡོད།   བྱིས་པ་དེ་འདྲ་བས་གཞན་གྱི་སྡུག་བསྔལ་དེ་རང་ལུས་སྟེང་སྤོ་བ་དང་དེ་ནས་སོ་སོའི་བརྩེ་དུང་ནང་གཡེང་ནས་གཞན་ལ་བསམ་བློ་ཡེ་ནས་གཏོང་གི་མེད།   ཞིབ་འཇུག་མི་སྣས་ད་དུང་མཐོང་ཚུལ་ལ།   བྱིས་གསོ་ཁང་ནང་བློ་རྩེ་སྒྲིམ་ནུས་མཁན་དེ་ལོ་གཉིས་འདས་རྗེས་ཤ་ཚའི་སེམས་ཆེས་ཆེ་བ་དེ་ཡིན།   འཇོན་ནུས་དེ་ལྟ་བུས་བྱིས་པར་བརྩེ་དུང་སྙོམ་སྒྲིག་བྱེད་རོགས་ཐུབ་ཀྱི་ཡོད།   དགེ་རྒན་ཚོས་བུ་མོ་ནི་བུ་ལས་ཤ་ཚའི་སེམས་ཆེ་བ་ཡོད་སྙམ།   འོན་ཀྱང་ཞིབ་འཇུག་མི་སྣས་ངོས་འཛིན་དེ་ནི་རིས་སུ་ཆད་པའི་ལྟ་བ་ཞིག་ཡིན་པར་འདོད།   བུ་དང་བུ་མོ་ཚོས་གཞན་ལ་ཤ་ཚ་མིན་སྐོར་གྱི་གནད་དོན་ལ་ལན་འདེབས་སྐབས་སུ།   ཤ་ཚ་ཆེ་ཆུང་དབྱེར་མི་ཆོད་ཚུལ་བདེན་དཔང་བྱས།   དུས་མཚུངས་སུ་ཞིབ་འཇུག་བས་ཕ་མས་ཡ་རབས་ཀྱི་མིག་དཔེ་སྟོན་རྒྱུའང་གལ་ཆེ་ཞེས་སྟོན་གནང་མཛད།   ཕ་མ་ཚོས་ད་དུང་གོ་སྐབས་སྣ་ཚོགས་དང་བསྟུན་ནས་བྱིས་པར་ཤ་ཚའི་སེམས་རྒྱུད་བསྐྱེད་བསྲིང་དགོས་པ་སྟེ།   དཔེར་ན་རྐུབ་སྟེགས་འཁོར་ལོ་ཅན་ཁར་ཡོད་པའི་ཞ་བོར་མི་འཛུམ་པར་བལྟ་བ་མཐོང་དུས།   བྱིས་པ་ལ།   ཁྱོད་ཀྱི་ལྟ་སྟངས་དེས་མི་ལ་སྣང་བ་མི་སྐྱིད་པ་བཟོ་ཡོང་ཞེས་ལབ་པ་དང༌།   བྱིས་པར་ཆུང་ནས་གཞན་ལ་བྱམས་སྐྱོང་དང་སེམས་ཁུར་ཤེས་པའི་གོམས་གཤིས་འཇགས་པ་བྱེད་དགོས།   
ངོ་ཚ་དང་སེམས་འགྱོད།   
   ཞིབ་འཇུག་གསར་རྐྱང་ཞིག་ལས་མཚོན་པ་སྟེ།   བྱ་སྤྱོད་གུས་པོ་མ་བྱས་པར་སེམས་འགྱོད་སྐྱེས་པའི་བྱིས་པ་དེ་ལྟ་བུ་ལ་ཞེ་སྡང་ཅན་གྱི་མི་ལ་འཛིན་པའི་རྣམ་འགྱུར་རམ་བྱ་ཐབས་དེ་བྱིས་པ་གཞན་ནམ་མི་དར་མ་ལས་ཀྱང་འཇོན་ཐང་ཆེ་བ་ཡོད།   ཡིན་ནའང༌།   རྒྱུན་དུ་ངོ་ཚ་འདོད་ཆེ་བའི་བྱིས་པ་དེ།   ཁོང་ཁྲོ་ལངས་དུས་གཞན་ལ་མཚང་འབྲུ་བའམ་འཁོན་ལན་སློག་པའི་བྱ་སྤྱོད་འབྱུང་སླ་བ་ཡོད།   ཞིབ་འཇུག་པས།   ལོ་རིམ་བཞི་པ་ནས་དྲུག་པའི་བར་གྱི་བྱིས་པ་༣༠ཙམ་ལ་ལྟ་ཞིབ་བྱས་པར།   ཁོང་ཚོས་ཕར་བལྟས་ཚོད་ལ་ངོ་ཚ་དང་སེམས་འགྱོད་གཉིས་འདྲ་བ་ལྟར་སྣང་མོད།   འོན་ཀྱང་དོན་དངོས་སུ་འདྲ་གི་མེད་པ་གསལ་སྟོན་བྱས།   ལས་ནོར་ཤོར་ཏེ་ངོ་ཚ་བྱེད་མཁན་བྱིས་པ་དེས་རང་ཉིད་ཀྱི་རིན་ཐང་ལ་སྒྱིད་ལུག་པའི་རྣམ་པ་འཆང་གི་ཡོད།   དེ་ལས་ལྡོག་སྟེ།   གལ་ཏེ་ཁོ་ལ་གནོང་འགྱོད་སྐྱེས་སྐབས།   མི་འགའ་རེས་སྤྱོད་པ་ཚུལ་མིན་དེས་རང་གིས་རང་མཚང་འབྲུ་མོད།   རང་བཀུར་སེམས་པ་རྨ་ཁ་གཏོད་མི་ཐུབ།   ཞེ་འགྱོད་སྐྱེ་སླ་བའི་བྱིས་པ་དེར་འགན་འཁུར་ཕོད་ཆེ་བའང་ཡོད་དེ།   ཁོ་ཚོས་ནམ་རྒྱུན་དགོངས་དག་ཞུ་བའམ་གསལ་བཤད་བརྒྱུད་ནས་ནོར་འཁྲུལ་ཡོ་བསྲང་གཏོང་གི་ཡོད།   བྱས་ཙང་ཁོ་ཚོའི་མི་ཕན་ཚུན་དབར་གྱི་འབྲེལ་བ་ཐག་གཅོད་ཡག་པོ་ཡོང་གི་ཡོད།   ཞིབ་འཇུག་མི་སྣས་སླར་མཐོང་གསལ།   འགྱོད་སེམས་ཆེ་བའི་བྱིས་པས་རང་སེམས་ཚོད་འཛིན་བྱེད་ཐུབ་པ་དང་ལྷག་པར་དུ།   ཁོང་ཁྲོ་ལངས་པའི་སེམས་པ་ཞི་ལྷོད་དུ་གཏོང་བའི་བྱ་ཐབས་ཀྱང་འདོན་མཁས་པོ་ཡོད།   འོན་ཀྱང་དར་མ་ཚོས་འདི་ལྟ་བུ་བྱེད་ཐུབ་ཡས་ཡོད་མ་རེད།