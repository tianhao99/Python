ལོ་ཚིགས་བརྩི་སྲོལ་སྐོར་གྱི་ཤེས་བྱ།
བོད་ཀྱི་ལོ་རྒྱུས་བཀླག་པ་ལ་ལོ་ཚིགས་ཤེས་བྱ་མ་ཤེས་ཐབས་མེད་ལྟ་བུར་གྱུར་ཡོད།  ལོ་ཚིགས་ལའང་སྣ་མང་ཞིང་རྙོག་འཛིང་ཆེ་བའི་ལོ་ཚིགས་འགོད་སྟངས་དུ་མ་ཞིག་ཡོད་པས་དེ་དག་ནི་ལོ་རྒྱུས་ལ་འཇུག་པའི་ལས་དང་པོ་བ་ཚོར་མཚོན་ན་ཅུང་དཀའ་མོ་ཞིག་ཏུ་སྣང་།  འདིར་དེ་དག་རེ་རེ་ཁ་གསལ་མདོར་བསྡུས་ཀྱི་སྒོ་ནས་ཅུང་ཟད་ངོ་སྤྲོད་བྱ་བར་འདོད།།
      རབ་བྱུང་གི་བརྩི་སྲོལ།༽
      དེ་ནི་བོད་དུ་དུས་ནམ་ཞིག་ནས་བརྩི་མགོ་བརྩམས་པ་རེད་ཟེར་ན།  ཕྱི་ལོ ༡༠༢༧ ལོ་སྟེ།  དུས་འཁོར་རྩ་རྒྱུད་རྒྱ་གར་སྐད་ནས་བོད་སྐད་དུ་ཐོག་མར་བསྒྱུར་བའི་ལོ་དེ་ནས་བཟུང༌།  ལོ་ཙཱ་བ་ཟླ་བའི་འོད་ཟེར་གྱིས་རབ་བྱུང་བརྩི་བའི་སྲོལ་བཏོད་པ་ཡིན།  རབ་བྱུང་གཅིག་ལ་ལོ ༦༠ ཡོད་ཅིང༌།  དེའི་ལོ་དང་པོ་ནས་བགྲང་བྱ་གཅིག་རེ་བྱས་ནས་རྩི་བཞིན་ཡོད་དེ་ཡང་མེ་མོ་ཡོས་ཀྱི་ལོ་ནས་འགོ་ཚུགས།  ད་སྐབས་གཙོ་བོ་བོད་ཕྱི་ནང་གི་ས་ཁུལ་ཀུན་དུ་རྩི་སྲོལ་རྒྱུགས་ཆེ་བ་ཞིག་ཏུ་གྱུར་ཡོད།།
      མེ་མཁའ་རྒྱ་མཚོའི་བརྩི་སྟངས།༽
      མེ་མཁའ་རྒྱ་མཚོ་ཞེས་པ་ནི་གྲངས་ཀ་ཞིག་གི་མཚོན་བྱེད་ཡིན་ལ།  གྲངས་ཀྱི་མངོན་བརྗོད་ལྟར་ན་མེ་ནི་གསུམ་དང་མཁའ་ནི་སྟོང་བ་སྟེ་ཐིག་དང་རྒྱ་མཚོ་ནི་བཞི་ཡི་མིང་གི་རྣམ་གྲངས་སུ་བཤད་པས་མེ་མཁའ་བསྡོམས་པས་གྲངས ༤༠༣ ཐོབ་པ་ཡིན།  འོ་ན་རིམ་པ་ལྟར་བཀླགས་ན ༣༠༤ མ་ཡིན་ནམ་ཞེ་ན།  གྲངས་ཀྱི་མངོན་བརྗོད་ནི་བཟློག་སྟེ་བཀླག་དགོས་པས ༣༠༤ ལ་ངོས་འཛིན་མི་རུང་ངོ་།  འབྲི་བགྲང་སྣོན་པ་རང་གི་གཡས།  སྒྱུར་བགོད་འཕྲི་བ་གཡོན་ལ་རྩོམ་ཞེས་རྩིས་ཀྱི་སྔོན་འགྲོ་རུ་གསུངས་པ་ལྟར་རོ།  ཤམྦྷ་ལའི་རིགས་ལྡན་རྒྱལ་པོ་བཅུ་པ་རྒྱ་མཚོ་རྣམ་རྒྱལ་དང་བཅུ་གཅིག་པ་རྒྱལ་དཀས་སྲིད་བསྐྱངས་པའི་ཡུན་ནི་བསྡོམས་ན་བཞི་བརྒྱ་དང་བཅུ་མེད་གསུམ་ཟིན་པས་ཕྱིས་སུ་རིགས་ལྡན་རྒྱལ་བོ་དེ་གཉིས་ཀྱི་ཁྲི་ལོའི་བསྡོམས་གྲངས་མཚོན་བྱེད་ཀྱི་ཐ་སྙད་དུ་གྱུར།  དེ་ནི་དཔལ་དུས་ཀྱི་འཁོར་ལོའི་ལུགས་ལྟར་བརྩིས་པ་ཞིག་ཡིན་ལ།  མགོ་ཚུགས་དུས་སྤྱི་ལོའི་དབང་དུ་བྱས་ན་སྤྱི་ལོ ༧༢༣ ལོ་འགོ་ཚུགས་ཏེ། ༡༠༢༦ ལོ་མཇུག་རྫོགས་པའོ།།
      འདས་ལོ་དང་བོད་རྒྱལ་ལོའི་བརྩི་སྟངས།༽
      འདས་ལོ་ཞེས་པ་སྐབས་འདིར་སངས་རྒྱས་ཀྱི་འདས་ལོ་ལ་གོ་ཞིང་དེར་ལུགས་མི་མཐུན་པ་ཧ་ཅང་མང་པོ་ཞིག་ཡོད།  གཞན་པའི་འདས་ལོ་དག་ཡིག་ཚོགས་ལ་འཇིགས་ནས་ངོ་སྤྲོད་བྱ་རྒྱུ་མིན་པས་གཞན་ལས་ཤེས་པར་བྱ།  འདིར་དེ་དག་ལས་དེང་སང་འཛམ་གླིང་ཡོངས་ལ་རྒྱུགས་ཆེ་བའི་གནས་བརྟན་སྡེ་བའི་ལུགས་སམ་ཁ་ཆེ་པཎ་ཆེན་ཤཱཀྱ་ཤྲཱིའི་ལུགས་ལྟར་ན་སངས་རྒྱས་ཀྱི་འདས་ལོ་ནི་སྤྱི་ལོའི་སྔོན་གྱི་ལོ ༥༤༤ པ་ཡིན།  དེས་ན་རང་རེའི་ལོ་རྒྱུས་ཡིག་ཆ་དེབ་ཐེར་དཀར་པོ་ལས་སངས་རྒྱས་ཀྱི་འདས་ལོ་ནི་འདི་ལ་གཏུགས་ཡོད།  བོད་རྒྱལ་ལོ་ནི་སྤྱི་ལོའི་སྔོན་གྱི་ལོ ༡༢༧ སྟེ་བོད་རྒྱལ་ཐོག་མ་གཉའ་ཁྲི་བཙན་པོ་བྱོན་པ་ནས་བཟུང་བརྩིས་པ་ཞིག་ཡིན།  ད་སྐབས་ཕྱི་ལོ ༢༠༡༦ ལོར།  འདས་ལོ ༢༥༥༩ དང༌།  བོད་རྒྱལ་ལོ ༢༡༤༢ བཅས་ལ་ཐོན་ཡོད།  ད་སྐབས་བོད་ཡོངས་ལ་ལུགས་འདི་བརྩི་བཞིན་པའང་མང་ཙམ་འདུག།
      སྤྱི་ལོའམ་ཕྱི་ལོ་དང་སྤྱི་ལོ་སྔོན་གྱི་ལོ་བརྩི་སྟངས།༽
      བརྩི་ཚུལ་འདི་ནི་ཡེ་ཤུའི་ཆོས་ལུགས་ཀྱི་སྟོན་པ་མ་ཤི་ཀའི་འཁྲུངས་ལོའམ་འཁྲུངས་ནས་ལོ་བཞི་ནས་སྤྱི་ལོ་བརྩི་འགོ་ཚུགས་པར་བཤད།  འཛམ་གླིང་ན་དར་ཁྱབ་ཆེའི་ཆེ་བའི་ཆོས་ལུགས་ཆེན་པོ་གསུམ་ལས།  ཡེ་ཤེས་ཆོས་ལུགས་གི་སྟོན་པ་མ་ཤི་ཀ་ཁོང་དགོངས་གྲངས ༣༤ པ་ན་སྐུ་གཤེགས།  ཡེ་ཤུའི་འཁྲུངས་ལོ་དེ་དང་པོ་བྱས་ནས་དེ་ནས་ཡར་ལུགས་ལྡོག་གིས་བརྩིས་ནས་འགྲོ་བ་ལ་སྤྱི་ལོའི་སྔོན་གྱི་ལོ་ཟེར།  ནུབ་ཕྱོགས་པས་ཕྱི་ལོ ༥༣༢ དང་རྒྱ་ནག་པས ༡༩༤༩ ནས་དངོས་སུ་བེད་སྤྱོད་བྱས་པ་ཡིན།  བོད་དུ་བཅོས་བསྒྱུར་བྱས་རྗེས་ད་གཟོད་བརྩི་སྲོལ་འདི་ཉིད་དར་བའོ།  ད་སྐབས་འཛམ་གླིང་ཡོངས་ལ་ཁྱབ་བརྡལ་དུ་སོང་ཡོད་པའི་བརྩི་ཚུལ་ཞིག་ཡིན།།
      ལོ་རབས་དང་དུས་རབས་ཀྱི་བརྩི་སྟངས།༽ 
      དེང་སྐབས་ཀྱི་ལོ་རྒྱུས་ཡིག་ཆ་བཀླག་སྐབས་བརྩི་སྟངས་འདི་བཀོལ་བ་ཅུང་མང་།  དེས་ན་བརྩི་ཚུལ་དེ་ནི་ཕྱི་ལོའམ་སྤྱི་ལོ་བརྩི་གཞིར་བཟུང་སྟེ།  ལོ ༡༠ ལ་ལོ་རབས་གཅིག་དང༌།  ལོ ༡༠༠ རེ་ལ་དུས་རབས་གཅིག་ཟེར།  གོམས་སྲོལ་ལ་དུས་རབས་ཤིག་གི་ལོ་སྔོན་མ ༢༠ ལ་དུས་རབས་ག་གེ་མོའི་མགོ་དང༌།  དུས་རབས་ཤིག་གི་མཇུག་གི་ལོ ༡༠ ལ་དུས་རབས་ག་གེ་མོའི་མཇུག་ཟེར་སྲོལ་ཡོད།  དཔེར་ན་ད་སྐབས་ནི་དུས་རབས་ཉེར་གཅིག་པའི་ལོ་རབས་ཉི་ཤུ་པ་ལ་སླེབས་ཡོད་པ་ལྟ་བུའོ།། 
      གྲངས་གནས་དྲུག་ཅུ་བརྩི་སྟངས།༽
      གཅིག་ བཅུ་ བརྒྱ་ སྟོང་ ཁྲི་ འབུམ་དང་།  །ས་ཡ་ བྱེ་བ་ དུང་ཕྱུར་ཏེ།  །དགུ་པོ་རྐྱང་པའི་གྲངས་སུ་བརྗོད།  །ཐེར་འབུམ་ ཁྲག་ཁྲིག་ རབ་བཀྲམ་དང་།  །གཏམས་ དཀྲིགས་ མི་འཁྲུགས་ ཁྱད་འབྱིན་དང་།  །སྤང་རྟེན་ དེད་འདྲེན་ མཐའ་སྣང་དང་།  །རྒྱུ་རིག་ འོད་མཛེས་ དབང་པོ་དང་།  །ལེགས་འབྱིན་ རྟོགས་འགྲོ་ འབྱིང་རྡུལ་དང་།  །རྒྱ་རྟགས་ སྟོབས་འཁོར་ བརྡ་ཤེས་དང་།  །རྣམ་བྱུང་ སྟོབས་མིག་ བྱམས་ སྙིང་ དགའ།  །བཏང་སྙོམས་རྣམས་ཏེ་ཆེན་པོར་བཅས།  །ལྔ་བཅུ་ཁུག་པའི་གྲངས་ཡིན་ཏེ།  །གྲངས་མེད་པ་ནི་ཐ་མ་འོ།  །གོང་ནས་གོང་དུ་བཅུ་འགྱུར་བསྒྲེ།།