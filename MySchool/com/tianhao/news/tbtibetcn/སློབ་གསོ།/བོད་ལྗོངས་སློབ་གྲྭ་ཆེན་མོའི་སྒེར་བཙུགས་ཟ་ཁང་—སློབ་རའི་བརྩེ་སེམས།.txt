བོད་ལྗོངས་སློབ་གྲྭ་ཆེན་མོའི་སྒེར་བཙུགས་ཟ་ཁང་—སློབ་རའི་བརྩེ་སེམས།
བོད་ལྗོངས་སློབ་གྲྭ་ཆེན་མོའི་སྒེར་བཙུགས་ཟ་ཁང་སློབ་རའི་བརྩེ་སེམས་ནི་སྤྱི་ལོ་༢༠༠༨ལོར་བཙུགས་པ་དང་། ད་ལྟའི་བར་ཏུ་ལོ་ངོ་བཞི་ཙམ་འགོར་ལ་ཉེ། ལོ་ངོ་འདི་དག་གི་རིང་ལ་ཟ་ཁང་གི་ཡོང་སྒོ་གཙོ་བོ་ནི་སློབ་གྲྭའི་སློབ་མར་བརྟེན་པ་དང་། དབྱར་གནང་དང་དགུན་གནང་། དེ་མིན་དུས་ཆེན་གྱི་སྐབས་མ་གཏོགས་ནམ་རྒྱུན་སྒོ་ཕྱེ་ཡོད། ཟ་ཁང་དུ་ཞབས་ཞུ་བ་གཉིས་ཉར་ཡོད་་ལ་ཁོང་ཚོར་ཟླ་རེར་གླ་ཆ་སྒོར་སྟོང་རེ་སྟེར་བ་དང་། གཞན་ཡང་ཁང་གླ་དང་གློག་རིན། ཆུ་རིན་སོགས་ཟླ་རེར་ཁྱོན་བསྡོམས་སྒོར་སྟོང་ཚོ་བརྒྱད་སློབ་གྲྭ་གཞུང་ལ་སྤྲོད་དགོས་ནའང་མ་རྩ་ཡོད་ཚད་ཕུད་རྗེས་ཟླ་རེའི་ཡོང་སྒོ་རྐྱང་རྐྱང་སྒོར་སྟོང་ཚོ་ལྔ་ལྷག་དང་ལོ་གཅིག་ལ་མ་རྩ་ཕུད་རྗེས་ཡོང་སྒོ་སྒོར་ཁྲི་ཚོ་ལྔ་ལྷག་ཡོད་པ་རེད། ཟ་ཁང་གི་གཞི་ཁྱོན་དེ་འདྲ་ཆེ་རྒྱུ་མེད་ལ་ཟས་རིགས་ཀྱི་སྐོར་ནས་ཕྱེ་ཐུག་དང་། ཚལ་འབྲས་གྱི་རིགས། སྐོམ་ཆུའི་རིགས། རྒྱ་ཁོག་གི་རིགས། གཞན་ཡང་ཁུ་ཚོད་སོགས་སྣ་འཛོམས་ཡོད་པ་མ་ཟད། ཟས་རིན་སློབ་གྲྭའི་ཕྱི་ལོགས་ལས་དམའ་བ་དང་བྲོ་བའང་གཞན་དང་མི་འདྲ་བས་སློབ་མ་མང་ཆེ་བས་ཟ་ཁང་དེར་ཟ་མ་ཟ་བཞིན་ཡོད་ལ། ལྷག་པར་ཏུ་རྒྱ་ཁོག་ལ་སློབ་མ་ཡོངས་ཀྱི་དགའ་བསུ་ཐོབ་བཞིན་ཡོད་དེ། བཅར་འདྲི་བྱས་པ་ལྟར་ན། སློབ་མ་མྰ་ཡིས། ང་ཚོ་ནམ་རྒྱུན་སློབ་རའི་བརྩེ་སེམས་ནང་ཟ་མ་ཟ་རུ་འགྲོ་བ་ནི་དེའི་ནང་གི་ཞབས་ཞུའི་རྣམ་འགྱུར་ལེགས་པའི་དབང་གིས་ཡིན་ཟེར་བ་དང་། སློབ་མ་བཱང་གིས་སློབ་རའི་བརྩེ་སེམས་ཀྱི་ཟ་མའི་རིན་གོང་དམའ་བ་དང་། ལྷག་པར་དུ་རྒྱ་ཁོག་གི་བྲོ་བ་ཞིམ་པོ་རེད།   ཡང་སློབ་མ་ཟླ་བས། ཟ་ཁང་དེའི་ཟ་མའི་རིན་གོང་དང་ཞབས་ཞུའི་རྣམ་འགྱུར་ལེགས་ནའང་གཙང་སྦྲའི་ཕྱོགས་ནས་སློབ་གྲྭ་གཞུང་དང་བསྡུར་ན་མི་འདང་ས་འདུག་ཟེར། གང་ལྟར་སློབ་རའི་བརྩེ་སེམས་ནི་བོད་ལྗོངས་སློབ་གྲྭ་ཆེན་མོའི་སྒེར་བཙུགས་ཟ་ཁང་ཞིག་ཡིན་པའི་ངོས་ནས་བཤད་ན། ཟ་ཁང་རང་ཉིད་ཀྱི་རེ་བ་དང་མདུན་ལམ་ལ་བརྟེན་ནས་མུ་མཐུད་དུ་སློབ་གྲྭའི་ཁོར་ཡུག་ལ་མཛེས་ལྗོངས་གསར་བ་ཞིག་སྣོན་པ་མ་ཟད། སློབ་མ་རྣམས་ལ་ཐུན་མིན་གྱི་ཞབས་ཞུའི་རྣམ་འགྱུར་གང་ལེགས་འདོན་སྤེལ་བྱེད་བཞིན་ཡོད་པས། སློབ་རའི་བརྩེ་སེམས་ནི་བོད་ལྗོངས་སློབ་གྲྭ་ཆེན་མོའི་ལང་ཚོའི་མེ་ཏོག་གི་ལྡུམ་རའི་ནང་སྐྱེས་སྟོབས་ཀྱི་དཔལ་འབར་བའི་གླིང་ག་མེད་དུ་མི་རུང་བ་ཞིག་ཏུ་གྱུར་ཡོད་དོ།།