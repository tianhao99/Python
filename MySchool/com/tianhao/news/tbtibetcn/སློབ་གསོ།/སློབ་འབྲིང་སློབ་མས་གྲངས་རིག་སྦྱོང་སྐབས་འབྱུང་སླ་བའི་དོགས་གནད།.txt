སློབ་འབྲིང་སློབ་མས་གྲངས་རིག་སྦྱོང་སྐབས་འབྱུང་སླ་བའི་དོགས་གནད།
གྲངས་རིག་པའི་རྩིས་གཞི་ལ་བརྩི་ཐབས་སྣ་ཚོགས་དང་འགྲེལ་ཐབས་སྣ་མང་ཡོད་པར་བརྟེན། སློབ་མས་ཤེས་བྱ་འདིར་སློབ་སྦྱོང་བྱེད་པའི་གོ་རིམ་ཁྲོད་དུ་མཚན་ཉིད་དམ་སྤྱི་འགྲོས་བློ་ངོར་མ་འཆར་བའམ། ཡང་ན་སློབ་ཐུན་དུ་ཁྲིད་པའི་ངེས་སྲོལ་ཁ་ཤས་ཀྱི་སྒྲུབ་བྱེད་འགོད་སྐབས་བསམ་བློ་བཏང་བ་མི་འདང་བ་སོགས་ཀྱི་དབང་གིས་སློབ་མས་གྲངས་རིག་པ་སློབ་པའི་འདུན་པ་ཇེ་ཞན་དུ་འགྲོ་བ་དང་། གྲངས་རིག་པ་ལ་ཕྱོགས་ལྷུང་གི་ལྟ་ཚུལ་ཞིག་བྱུང་སྟེ་ཤེས་བྱ་འདི་ཉིད་རྟོགས་དཀའ་ཞིང་དོགས་གནང་མང་བ་ཞིག་ཏུ་བསམ་བཞིན་ཡོད། གནས་ཚུལ་དེའི་རིགས་འབྱུང་བའི་རྒྱུ་རྐྱེན་གཙོ་བོ་ནི་རྩིས་གཞི་འགྲེལ་མི་ཤེས་པ་དང་འགྲེལ་ཐབས་ནོར་བ་དང་། གཅིག་ནི་གོ་དོན་བར་གྱི་ཁྱད་འབྲེལ་མ་ཤེས་པར་ཕན་ཚུན་བསྲེས་པ། གཉིས་ནི་རྩིས་གཞིའི་དོན་ཡོངས་སུ་མ་རྟོགས་པ་དང་། གསུམ་ནི་རྩིས་གཞི་འགྲེལ་བའི་ནུས་པ་ཞན་པ་སོགས་འབྱུང་སླ་བས་གཤམ་དུ་རེ་རེའི་ཐད་ནས་རགས་ཙམ་གླེང་བར་བྱས་ན།  གོ་དོན་བར་གྱི་ཁྱད་འབྲེལ་མ་ཤེས་པར་ཕན་ཚུན་བསྲེས་པ། གོ་དོན་གསལ་བོ་རྟོགས་མེད་པ་ནི་སློབ་མས་གྲངས་རིག་སློབ་སྐབས་འཕྲད་པའི་དོགས་གནས་ཀྱི་འབྱུང་རྩ་གཙོ་བོ་ཞིག་ཡིན་ཏེ།  གཙོ་བོར་མཚན་ཉིད་རྣམས་སོ་སོར་མ་ཕྱེ་བ་དང་ངེས་སྲོལ་ཡིད་ལ་ངེས་པའི་རྐྱེན་ཡིན།   དཔེར་ན། ཚབ་རྩིས་ཚུལ་དང་མཉམ་བྱའི་ཚུལ་གྱི་གོ་དོན་མ་ཕྱེ་བས་མཉམ་བྱའི་ཚུལ་ནང་གི་དབྱིབས་བསྒྱུར་ཆོས་ཉིད་དེ་ནོར་འཁྲུལ་གྱིས་ཚབ་རྩིས་ཚུལ་དུ་བཀོལ་ནས་འགྲེལ་ཐབས་ནོར་བ་ལྟ་བུ་རེད།རྩིས་གཞིའི་ཤེས་ཟིན་པའི་ཆ་རྐྱེན་དང་།  ཤེས་ཟིན་པའི་གྲངས་ཚད་བར་གྱི་འབྲེལ་བའམ་ཤེས་ཟིན་པའི་དབྱིབས་རིས་བར་གྱི་འབྲེལ་བ།  གནད་དོན་གྱི་བརྩི་བྱ་རྣམས་གསལ་བོར་ངེས་རྒྱུ་ནི་གྲངས་རིག་པའི་གནད་དོན་ཞིག་འགྲེལ་བའི་གོ་རིམ་དང་པོ་ཡིན་མོད། འོན་ཀྱང་སློབ་མས་རྩིས་གཞི་ཞིག་འགྲེལ་སྐབས་རྒྱུན་པར་ཆ་རྐྱེན་སྣང་མེད་དུ་བཞག་པས་གང་ནས་འགྲེལ་དགོས་པ་མི་ཤེས་པའི་གནས་ཚུལ་འབྱུང་སླ། དེ་ལྟར་འགྲེལ་ཚེ་རྩིས་རིམ་ལ་ནོར་འཁྲུལ་ཅི་ཡང་མེད་མོད།  འདྲི་གཞིའི་དོན་དང་མི་འཚམ་པས་འགྲེལ་ལན་དེ་ལུགས་དང་མི་མཐུན།   རྩིས་གཞི་འགྲེལ་བའི་ནུས་པ་ཞན་པ་དེ། གཙོ་བོ་བརྩི་གཞི་འགྲེལ་སྐབས་ནོར་འཕྱུགས་མང་དུ་འབྱུང་ཞིང་རྩིས་རྒྱག་པའི་མྱུར་ཚད་དལ་བ། འདྲི་གཞིར་བདེན་དཔང་བྱེད་སྐབས་བསམ་བློ་གཏོང་ཕྱོགས་མི་གསལ་བ།  དཔེར་ན་རྒྱུ་གཅིག་ཐེངས་གཉིས་ཀྱི་མི་མཉམ་ཚུལ་འགྲེལ་སྐབས་སློབ་མས་རྒྱུ་གཅིག་ཐེངས་གཉིས་མཉམ་བྱའི་འགྲེལ་ཐབས་དང་བསྲེས་སླ་བ་རེད། ནོར་འཁྲུལ་གྱི་འགྲེལ་ཐབས་འདི་ནི་དགེ་རྒན་གྱིས་མི་མཉམ་ཚུལ་གྱི་གཞི་མཐུན་དབྱིབས་འགྱུར་ངེས་སྲོལ་འཆད་སྐབས་མཉམ་བྱའི་གཞི་མཐུན་དབྱིབས་འགྱུར་ངེས་སྲོལ་དང་གཤིབ་བསྡུར། ཁྱད་འབྲེལ་སོགས་སོ་སོར་མ་ཕྱེ་བ་ལས་བྱུང་བ་ཡིན།