སྤྱི་ཚོགས་དང་སློབ་གསོའི་སྐོར།
སྤྱི་ཚོགས་ཀྱིས་མི་ལ་བཏོན་པའི་རེ་བ་ནི་དོན་དངོས་སུ་སྤྱི་ཚོགས་འཕེལ་རྒྱས་ཀྱིས་སློབ་གསོར་བཏོན་པའི་རེ་བ་དང་། སློབ་མའི་སྤུས་ཚད་དང་འཇོན་ནུས་ལ་བཏོན་པའི་རེ་བ་ཡིན་པ་དང་མཉམ་དུ་སྤྱི་ཚོགས་འཕོ་འགྱུར་གྱིས་དགེ་རྒན་གྱི་སྤུས་ཚད་དང་སློབ་ཁྲིད་ཀྱི་ནུས་པའམ་བྱེད་ཐབས་ལ་བཏོན་པའི་རེ་བ་གལ་ཆེན་ཞིག་ཡིན་མོད། རེ་བ་འདིར་ངོས་འཛིན་དང་གཙིགས་ཆེན་བས་མིན་གྱི་དབང་གིས་སྤྱི་ཚོགས་ཧྲིལ་བོ་འཆམ་མཐུན་མ་ཡིན་པའི་གནས་ཚུལ་རབ་དང་རིམ་པ་མང་བོ་འབྱུང་བཞིན་ཡོད་པས། འདིའི་སྐོར་ཕྲན་ཙམ་གླེང་བ་ལ། 
 གཅིག  སྤྱི་ཚོགས་ཀྱིས་མིའི་སྤུས་ཚད་ལ་བཏོན་པའི་རེ་བ།
བྱ་དངོས་གང་ཞིག་ཡིན་ཡང་དེ་ལ་གོ་སྐབས་ཕུན་སུམ་ཚོགས་པ་ཞིག་སླེབས་རྒྱུ་ཡོད་ལ། གོ་སྐབས་དེ་སླེབས་ཚེ་དེ་དག་མི་འདྲ་བའི་གནས་སོ་སོར་འཕེལ་ཞིང་།དཔྱིད་ཀྱི་མེ་ཏོག་ནང་བཞིན་གང་སར་རྣམ་པར་བཞེད་ངེས་ཡིན་མོད།གོ་སྐབས་དེ་དམ་འཛིན་མ་བས་ན།རྣམ་པར་བཀྲ་བའི་མེ་ཏོག་གཞོན་ནུ་ཡང་དཔྱིད་ཀྱི་བུ་མོའི་རྣ་ལུང་དུ་འགྱུར་དཀའ་ངེས་རེད།  དེ་བས།སྤྱི་ཚོགས་འཕེལ་རྒྱས་ཀྱི་གོམ་པ་རེ་རེ་ནི་མིའི་རིགས་འཚོ་གནས་ཀྱི་གོ་སྐབས་ཕུན་སུམ་ཚོགས་པ་རེ་རེ་ཡིན་ལ། སྤྱི་ཚོགས་འཕེལ་རྒྱས་ཀྱི་རེ་འབོད་རེ་རེ་ནི་མིའི་སྤུས་ཚད་ཀྱི་ཚད་གཞི་གསར་བ་རེ་རེ་དང་། མིའི་སྤུས་ཚད་ཀྱི་ཚད་གཞི་རེ་རེ་ནི་སློབ་གསོ་འཕེལ་རྒྱས་ཀྱི་གོ་སྐབས་རེ་རེ་ཡིན་པས།ཤེས་ཡོན་དཔལ་འབྱོར་གྱི་དུས་རབས་འདིར་ལྟོས་བཅས་ཀྱིས་བཤད་ན། མིའི་ཤེས་ཡོན་དང་། རྩལ་ནུས། ཀུན་སྤྱོད། གསར་གཏོད་སོགས་ཀྱི་གོ་སྐབས་གསར་བ་སླེབས་པའི་མགོ་བརྩམས་པ་རེད་ཅེས་བཤད་ཆོག་ལ། ཡང་གཅིག་བཤད་ན། སྤྱི་ཚོགས་ཀྱིས་མིའི་སྤུས་ཚད་ལ་བཏོན་པའི་རེ་བ་ཇེ་མཐོ་ནས་ཇེ་མཐོ་རེད། སློབ་གསོའི་ཐད་ནས་བཤད་ན། སྤྱི་ཚོགས་འཕེལ་རྒྱས་ཀྱིས་མིར་བཏོན་པའི་རེ་བ་དང་།དེང་སྐབས་ཀྱི་མིའི་དོན་དངོས་སྤུས་ཚད་གཉིས་ཀྱི་བར་ན་ད་དུང་འཆམ་མཐུན་མ་ཡིན་པའི་གནས་ཚུལ་འབྱུང་བཞིན་ཡོད་པ་ནི་ད་ལྟའི་སློབ་གསོའི་དཀའ་ཁག་ཆེས་ཆེན་པོ་ཞིག་རེད།  
 སྤྱི་ཚོགས་འཕོ་འགྱུར་གྱིས་མིའི་ཤེས་བའི་སྤུས་ཚད་དང་།ངལ་རྩོལ་རྩལ་ནུས་ཀྱི་སྤུས་ཚད།བསམ་བློ་ཀུན་སྤྱོད་ཀྱི་སྤུས་ཚད་སོགས་ལ་རེ་བ་མི་འདྲ་བ་རེ་རེ་འདོན་བཞིན་ཡོད་དེ། དཔེར་ན།ལོ་རབས་བདུན་ཅུ་བར་སློབ་འབྲིང་དགེ་རྒན་གྱི་ཆུ་ཚད་རེ་བ་དམའ་འབྲིང་ཙམ་ཡིན་ལ། ལོ་རབས་བརྒྱད་ཅུ་བར་འབྲིང་རིམ་ཡན་དང་། ལོ་རབས་དགུ་ཅུ་བར་ཆེད་མཐོ་ཡན། ད་ལྟ་སློབ་ཆེན་ཆེད་ལས་ཅན་ཡིན་ལ། འབྱུང་འགྱུར་སློབ་ཆེན﹢ཆེད་ལས་མཐུན་པ ﹢སློབ་གསོ་གཞུང་ལུགས་ལ་བང་བ ﹦སློབ་གྲྭ་ཆུང་འབྲིང་གི་དགེ་རྒན་ཡིན་ངེས་པ་ལྟ་བུ་རེད། མི་རིགས་གང་ཞིག་དང་མི་སུ་ཞིག་ཡིན་ཡང་སྤྱི་ཚོགས་འཕོ་འགྱུར་དང་འཕེལ་རྒྱས་ཀྱི་དོན་དངོས་རེ་བ་འདི་དག་དང་མ་འཚམ་ན། ས་ཁུལ་དེ་དང་མི་རིགས་དེ་དག་སྤྱི་ཚོགས་འཕེལ་རྒྱས་དང་བར་ཐག་ཇེ་རིང་ནས་ཇེ་རིང་དུ་འགྲོ་ངེས་ཡིན་པ་དང་། སྤྱི་ཚོགས་དང་འཚམ་ཚད་མཐོ་དམའི་དབང་གིས་མི་རིགས་སོ་སོ་དང་ས་ཁུལ་སོ་སོ། མི་རེ་རེའི་སྤྱི་ཚོགས་འདུག་གནས་དང་འཚོ་གནས་སོགས་ལ་མི་འདྲ་བའི་བར་ཁྱད་ཤོར་བཞིན་ཡོད། ས་ཁུལ་དང་ས་ཁུལ་གྱི་བར་ཁྱད་དང་མི་དང་མིའི་བར་ཁྱད་ནི་མཐར་གཏུགས་ན་མི་སྤྱི་ཚོགས་དང་འཚམ་ཚད་མཐོ་དམའི་བར་ཁྱད་ཉག་གཅིག་རེད་ལ། སློབ་གསོའི་ལས་འགན་གཙོ་བོ་ཡང་རང་བྱུང་གི་མི་དེ་སྤྱི་ཚོགས་ཀྱི་མི་ཞིག་དང་སྤྱི་ཚོགས་ལ་འཚམ་པའི་མི་ཞིག་སྐྱེད་སྲིང་བྱེད་རྒྱུ་དེ་ཡིན་པས།སྤྱོ་ཚོགས་ཀྱི་འཚམ་ཚད་མཐོ་དམས་སློབ་གསོ་བཟང་ངན་གྱི་དབྱེ་ཐག་གསལ་བོ་ཞིག་འབྱེད་ཐུབ་ངེས་རེད།  དེ་བས།ས་ཁུལ་གང་ཞིག་དང་སློབ་གྲྭ་གང་ཞིག་གི་སློབ་མ་སྤྱི་ཚོགས་ལ་འཚམ་ཚད་མཐོ་ན་ས་ཁུལ་དེ་དང་སློབ་གྲྭ་དེའི་སློབ་གསོ་སྤེལ་བ་བཟང་ལ།ས་ཁུལ་གང་ཞིག་དང་སློབ་གྲྭ་གང་ཞིག་གི་སློབ་མ་སྤྱི་ཚོགས་དང་འཚམ་ཚད་དམའ་ན་ས་ཁུལ་དེ་དང་སློབ་གྲྭ་དེའི་སློབ་གསོ་ཕམ་ཁའི་ལམ་དུ་ཕྱོགས་མགོ་བརྩམས་པ་རེད་ཅེས་བཤད་ཆོག 
སྤྱིར་གཞི་རིམ་སློབ་གསོ་དང་མཐོ་རིམ་སློབ་གསོ་གང་ཞིག་ཡིན་རུང་། གཞི་རིམ་སློབ་གསོས་སྤྱི་ཚོགས་ཀྱི་མི་ཞིག་གི་རྨང་གཞི་སྐྱེད་སྲིང་བྱེད་བཞིན་ཡོད་ལ། མཐོ་རིམ་སློབ་གསོས་རྨང་གཞིའི་གཞིའི་སྟེང་དུ་སྤྱི་ཚོགས་ལ་འཚམ་པའི་མི་འཇོན་ཐང་ཅན་ཞིག་སྐྱེད་སྲིང་བྱེད་རྒྱུ་དེ་ཡིན། སློབ་གསོ་མ་ལག་དེ་དག་གིས་མི་སྐྱེད་སྲིང་བྱེད་པའི་ཟུར་ཚད་མི་འདྲ་ལ།ཟུར་ཚད་མི་འདྲ་བ་འདི་དག་ངོས་འཛིན་བས་པ་འདྲ་མིན་གྱི་དབང་གིས་སློབ་མའི་ལས་འབྱོར་ལ་མཇུག་འབྲས་འདྲ་མིན་སྣ་ཚོགས་ཤིག་བྱུང་དང་འབྱུང་བཞིན་ཡོད་དེ། དཔེར་ན། སློབ་འབྲིང་ཁ་ཅིག་གི་སློབ་མ་སློབ་ཆེན་ལ་འཚམ་ཚད་མཐོ་ལ།སློབ་ཆེན་ཁ་ཅིག་གི་སློབ་མ་སྤྱི་ཚོགས་ལས་གནས་དངོས་དང་འཚམ་ཚད་དམའ་བའི་གནས་ཚུལ་ངོ་མ་བྱུང་དང་འབྱུང་བཞིན་ཡོད་ནའང་། ད་དུང་སློབ་གཙོ་དང་ཆེད་མཁས་པ་གང་མང་ཞིག་གིས“སློབ་གྲྭ་འགྲིམས་ཚད་དང་ལས་འབྱོར་ཁོ་ནས་སློབ་གསོའི་སྤུས་ཚད་ཐག་གཅོད་མི་ཐུབ།  ”ཅེས་བཤད་བཞིན་ཡོད་མོད། ངས་བལྟས་ན། “སློབ་འགྲིམས ”དང “ལས་འབྱོར ” ཁོ་ནས་སློབ་གསོའི་ཆ་ཡོད་ཚད་ཀྱི་ཚབ་བྱེད་མི་ཐུབ་པ་བདེན་ན་ཡང “སློབ་འགྲིམས ”དང “ལས་འབྱོར ”གྱིས་སློབ་གསོའི་འཕེལ་ཕྱོགས་གསལ་བོ་ཞིག་ཤེས་ཐུབ་པ་རེད།