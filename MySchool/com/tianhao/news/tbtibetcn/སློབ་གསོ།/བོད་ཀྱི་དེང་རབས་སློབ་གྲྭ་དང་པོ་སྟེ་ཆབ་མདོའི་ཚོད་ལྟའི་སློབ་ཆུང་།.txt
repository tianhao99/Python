བོད་ཀྱི་དེང་རབས་སློབ་གྲྭ་དང་པོ་སྟེ་ཆབ་མདོའི་ཚོད་ལྟའི་སློབ་ཆུང་།
ཟླ་བ་༡༠པའི་ཚེས་༡༣ཉིན།   ཆབ་མདོ་ས་ཁུལ་ཚོད་ལྟའི་སློབ་ཆུང་གི་བོད་རིགས་སློབ་མ་ཚོས་སློབ་ཚན་ལ་ཉན་པ།ཟླ་བ་༡༠པའི་ཚེས་༡༣ཉིན།   ཆབ་མདོ་ས་ཁུལ་ཚོད་ལྟའི་སློབ་ཆུང་གི་བོད་རིགས་སློབ་མས་ལུས་རྩལ་སློབ་ཚན་འཚོགས་བཞིན་པ།  ད་ལོའི་ཟླ་བ་༡༠པའི་ཚེས་༡༩ཉིན་ནི་ཆབ་མདོར་བཅིངས་འགྲོལ་བཏང་ནས་ལོ་ངོ་དྲུག་ཅུ་འཁོར་བའི་ལོ་ཡིན་ཞིང་།     ལོ་ངོ་༦༠ཡི་གོང་དུ་ཀྲུང་གོ་གསར་པས་འདིར་བོད་ཀྱི་དེང་རབས་སློབ་གྲྭ་དང་པོ་སྟེ་ཆབ་མདོ་ཚོད་ལྟའི་སློབ་ཆུང་གསར་འཛུགས་བྱས་པས། བོད་ཀྱི་དེང་རབས་སློབ་གསོའི་འཕེལ་རྒྱས་དེ་སྐས་རིམ་གསར་པ་ཞིག་ཏུ་བསྐྱོད་པ་མཚོན་ཡོད།   ༡༩༥༡ ལོར་བོད་ལྗོངས་ཀྱི་དེང་རབས་ཀྱི་སློབ་ཆུང་དང་པོ་ཆབ་མདོ་སློབ་ཆུང་བཙུགས་པ་དང་། དེ་ནས་བཟུང་། ཆབ་མདོ་ཙམ་མ་ཟད་བོད་ཀྱི་སློབ་གསོའི་བྱ་གཞག་གོང་འཕེལ་གཏོང་བའི་ལེའུ་གསར་པ་ཞིག་མགོ་བརྩམས་པ་རེད། ཆབ་མདོ་སློབ་ཆུང་གནས་སྤོས་དང་ཁག་བགོས་ཟླ་སྒྲིལ། མིང་བརྗེ་བ་བཅས་ཀྱི་ལོ་རྒྱུས་བརྒྱུད་རྗེས་མཐར་སྤྱི་ལོ་ ༡༩༨༣ ལོར་ཆབ་མདོ་ས་ཁུལ་ཚོད་ལྟའི་སློབ་ཆུང་ཞེས་པར་གཏན་འཁེལ་བྱས་པ་རེད། ལོ་དྲུག་ཅུར་ཉེ་བའི་རིང་གོང་འཕེལ་ཕྱིན་པ་བརྒྱུད་རྒྱལ་ཁབ་ཀྱིས་བོད་ལྗོངས་སུ་བཙུགས་པའི་རྣམ་པ་གསར་པའི་སློབ་གྲྭ་ཨང་དང་པོ་ཡིན་པའི་ཆབ་མདོ་ས་ཁུལ་ཚོད་ལྟའི་སློབ་ཆུང་ཡང་། ཐོག་མའི་ཐོག་ས་རྐྱང་པའི་ཁང་པ་བསྟར་པ་གཅིག་ལས་མེད་པ་ནས་ད་ལྟའི་རྒྱ་ཁྱོན་ལ་སྤྱི་ཁྲེ་ངོས་སྙོམས་གྲུ་བཞི་མ་༡༥༢༦༨ དང་། འཛུགས་སྐྲུན་རྒྱ་ཁྱོན་ལ་སྤྱི་ཁྲེ་ངོས་སྙོམས་གྲུ་བཞི་མ ༦༩༠༢ ཟིན་པ། སློབ་ཁྲིད་ཐོག་བརྩེགས་ཁང་ཆེན་གཉིས་ཀྱི་སློབ་ཁང་ ༣༡ དང་། ཕྱོགས་བསྡུས་ཐོག་བརྩེགས་ཁང་ཆེན་གཉིས། གཞུང་ལས་ཐོག་བརྩེགས་ཁང་ཆེན་གཅིག་བཅས་བར་གཞི་རྒྱ་ཆེ་རུ་ཕྱིན་ཡོད་པ་དང༌། ཐོག་མའི་སློབ་ཁྲིད་འཛིན་གྲྭ་གསུམ་ནས་ད་ལྟའི་སློབ་འཁྲིད་འཛིན་གྲྭ ༣༠ བར་འཕེལ་རྒྱས་ཕྱིན་ཡོད་པ། ཐོག་མར་སློབ་མ ༦༠ ལས་མེད་པ་ནས་ད་ལྟ་སློབ་མ ༡༦༡༢ བར་འཕེལ་རྒྱས་ཕྱིན་ཡོད་པ། དགེ་རྒན་ཁ་ཤས་ལས་མེད་པ་ནས་ད་ལྟ་དགེ་རྒན་དང་ལས་བཟོ་པ ༡༡༧ བར་འཕེལ་རྒྱས་ཕྱིན་ཡོད་པ་བཅས་རེད།གཞི་ཁྱོན་དང༌། སྒྲིག་བཀོད། ཆ་རྐྱེན་བཅས་མཉམ་དུ་འཕེལ་རྒྱས་འགྲོ་བ་ནི་ཚོད་ལྟའི་སློབ་ཆུང་ཡར་ངོའི་ཟླ་བཞིན་འཕེལ་བའི་སློབ་གཉེར་གྱི་གྲུབ་འབྲས་ཤིག་རེད། སྤྱི་ལོ ༡༩༨༨ ལོ་ནས ༢༠༠༥ ལོའི་བར། སློབ་གྲྭ་དེར་སྔ་རྗེས་སུ་ཀུན་སྤྱོད་སློབ་གསོའི་སྔོན་ཐོན་སློབ་གྲྭ་དང་བོད་རང་སྐྱོང་ལྗོངས་ཤེས་དཔལ་སློབ་གྲྭ། ལྗོངས་ཡོངས་ཀྱི་སྐེ་དར་དམར་པོའི་དཔེ་མཚོན་སློབ་གྲྭ། སློབ་གསོ་རྒྱབ་སྐྱོར་གྱི་སྔོན་ཐོན་ཚན་པ་སོགས་གཟི་བརྗིད་མཚན་སྙན་ཉི་ཤུ་ལྷག་ཙམ་ཐོབ་པ་དང༌། ༡༩༥༡ ལོར་སློབ་གྲྭ་བཙུགས་པ་ནས་ ༢༠༠༩ ལོའི་ལོ་མཇུག་བར། ཁྱོན་སློབ་ཆུང་སློབ་མ་སྐབས་ ༥༣ དང་མི་གྲངས ༨༠༠༠ ལྷག་ཙམ་སློབ་གྲྭ་དེ་ནས་ཐོན་ཡོད་པ་དང༌། ནང་སའི་བོད་ལྗོངས་འཛིན་གྲྭར་ཕུལ་བྱུང་སློབ་མ་སྐབས ༢༤ དང་མི་གྲངས ༨༠༠ ལྷག་ཙམ་བསྐྱལ་ཡོད་པ་རེད། སྔ་རྗེས་སུ་བྱམས་པ་ཕུན་ཚོགས་དང༌རྒྱ་མཚོ། བུ་རྡོ་རྗེ། ཚེ་རིང་བསམ་གྲུབ། ཆོས་རྒྱལ། ཙེང་ཀྲུང་དབྱི་སོགས་རང་སྐྱོང་ལྗོངས་དང་ས་ཁུལ་དང་གྲོང་ཁྱེར་བཅས་ཀྱི་འགོ་ཁྲིད་ལས་བྱེད་པ་བཅུ་གྲངས་ཁ་ཤས་དང༌། རྒྱལ་ཡོངས་སུ་སྐད་གྲགས་ཆེ་བའི་གཞས་གདངས་རྩོམ་པ་པོ་སྨོན་ལམ་རྡོ་རྗེ་དང་ གཞས་མ་གྲགས་ཅན་ཡེ་ཤེས་སྒྲོལ་མ། བོད་རིགས་གནམ་གྲུ་གཏོང་མཁན་མི་རབས་དང་པོ། ད་ལྟ་ཤར་ཕྱོགས་མཁའ་འགྲུལ་ཀུང་སིའི་ལས་འཛིན་གཞོན་པ་བློ་དགའ་སོགས་ཕུལ་བྱུང་མི་སྣ་མང་དག་ཅིག་གསོ་སྐྱོང་བྱས་ཡོད་པ་རེད།        ཆབ་མདོ་ས་ཁུལ་ཚོད་ལྟའི་སློབ་ཆུང་ལ་རིམ་ཁག་འགོ་ཁྲིད་ཀྱི་ཐུགས་ཁུར་དང་བསྔགས་བརྗོད་ཐོབ་ཡོད་པ་དང༌། ༡༩༩༡ ལོར་སློབ་གྲྭ་བཙུགས་ནས་ལོ་བཞི་བཅུ་སོང་བའི་མཚམས་སུ། ང་ཕོད་ངག་དབང་འཇིགས་མེད་ཀྱིས་སློབ་གྲྭ་དེའི་མིང་བོད་ཡིག་ཐོག་ནས་ཕྱག་བྲིས་བསྟར་མ་གནང་བ་དང༌། ༢༠༠༡ ལོའི་ཟླ་བ་བཅུ་པར། སློབ་གྲྭ་བཙུགས་ནས་ལོ་ངོ་ལྔ་བཅུ་འཁོར་བའི་མཚམས་སུ་རག་སྡིས་ཀྱིས་སློབ་གྲྭ་དེར་གཟི་བརྗིད་སྲོལ་རྒྱུན་དར་སྤེལ་བཏང་སྟེ་སྤྱི་ཚོགས་རིང་ལུགས་དེང་རབས་ཅན་གྱི་བོད་ལྗོངས་གསར་པ་བསྐྲུན་ཆེད་ཀུན་སྤྱོད་དང་ཤེས་རིག གཟུགས་པོ་བཅས་ཁྱོན་ཡོངས་ནས་འཕེལ་རྒྱས་འགྲོ་བའི་ཕུལ་བྱུང་ཤེས་ལྡན་པ་དེ་བས་མང་བ་གསོ་སྐྱོང་བྱེད་དགོས་ཞེས་པའི་ཕྱག་བྲིས་བསྟར་མ་གནང་བ། འཕགས་པ་ལྷ་དགེ་ལེགས་རྣམ་རྒྱལ་གྱིས་སློབ་གྲྭ་དེར་ལོ་བརྒྱའི་ཇུས་ཆེན་སློབ་གསོར་ཐུག་ཡོད་ཅེས་པའི་ཕྱག་བྲིས་བསྟར་མ་གནང་བ།   ༢༠༠༦ ལོའི་ཟླ་བ ༤ པའི་ཚེས ༡༩ ཉིན་རང་སྐྱོང་ལྗོངས་ཏང་ཨུད་ཀྱི་ཧྲུའུ་ཅི་ཀྲང་ཆིང་ལིའི་ཡིས་སློབ་གྲྭ་དེར་བཤེས་གཉེན་ལ་བརྩི་འཇོག་དང་སློབ་གསོར་མཐོང་ཆེན། རིག་གནས་བསླབས་ནས་མི་སྣ་གསོ་སྐྱོང་བྱེད་པ་ཞེས་པའི་ཕྱག་བྲིས་བསྟར་མ་གནང་ཡོད་པ་བཅས་རེད།     འབྱུང་འགྱུར་ལ་རྒྱང་བལྟ་བྱེད་སྐབས། ཚོད་ལྟའི་སློབ་ཆུང་གི་སློབ་སྤྱི་ལི་ཤིང་ཧྭ་ཡིས་ཆོད་སེམས་ཀྱིས་ཁེངས་པའི་སྒོ་ནས་ང་ཚོས་མི་དམངས་ལ་བློ་ཡིད་ཚིམ་པའི་སློབ་གསོ་གཉེར་རྒྱུ་དེ་འགན་འཁྲིར་བརྩིས་ཏེ། མཐུན་སྒྲིལ་ཡར་ཐོན་དང༌དཀའ་སྤྱད་ལས་བརྩོན། འདུ་ཤེས་གསར་བརྗེ། འཕེལ་རྒྱས་མགྱོགས་སུ་གཏོང་བ་བཅས་བྱས་ཏེ། ཆབ་མདོ་ས་ཁུལ་ཚོད་ལྟའི་སློབ་ཆུང་དེ་ཉིད་ཁྱད་ཆོས་ལྡན་པ་དང་སློབ་གཉེར་ཆུ་ཚད་ཅུང་མཐོ་བའི་སློབ་གྲྭ་ཞིག་ལ་འཛུགས་སྐྲུན་བྱས་ནས། མིང་དོན་མཚུངས་པའི་བོད་ཀྱི་སློབ་གྲྭ་དང་པོའི་མཚན་སྙན་སྲུང་རྒྱུ་ཡིན་ཞེས་གསུངས་པ་རེད།