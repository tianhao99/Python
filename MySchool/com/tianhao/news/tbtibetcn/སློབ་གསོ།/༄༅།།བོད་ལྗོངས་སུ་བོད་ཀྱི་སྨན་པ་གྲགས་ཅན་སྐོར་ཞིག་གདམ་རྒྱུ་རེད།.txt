༄༅།།བོད་ལྗོངས་སུ་བོད་ཀྱི་སྨན་པ་གྲགས་ཅན་སྐོར་ཞིག་གདམ་རྒྱུ་རེད།
ཚེས༨ཉིན་གསར་འགོད་པས་བོད་རང་སྐྱོང་ལྗོངས་འཕྲོད་བསྟེན་ཐིང་ནས་ཤེས་གསལ་ལྟར་ན། ད་ལྟ་བོད་ལྗོངས་ཀྱི་བོད་ཀྱི་སྨན་པ་གྲགས་ཅན་སྐོར་དང་པོ་གདམ་གསེས་བྱེད་པའི་མཚམས་སྦྱོར་དང་སྙན་སེང་ཞུ་བའི་ལས་ཡོངས་སུ་བསྒྲུབས་ཚར་ཞིང་། བོད་ཀྱི་སྨན་པ་གྲགས་ཅན་ཁྱོན་བསྡོམས་༢༡དང་གཟེངས་སུ་ཐོན་པའི་སྨན་པ་གྲགས་ཅན༥བཅས་གདམ་བྱའི་འོས་མིའི་ནང་དུ་མཚམས་སྦྱོར་དང་སྙན་སེང་ཞུས་ཡོད་པ་དང་། དེར་ཆེད་ལས་ཚོ་ཆུང་གིས་དཔྱད་བསྡུར་བྱས་ནས་གཏན་ལ་ཕབ་རྗེས་ད་གཟོད་བོད་ལྗོངས་ཀྱི་སྨན་པ་གྲགས་ཅན་སྐོར་དང་པོ་དངོས་སུ་གདམ་རྒྱུ་རེད། བོད་ཀྱི་གསོ་བ་རིག་པ་རྒྱུད་འཛིན་དང་དར་སྤེལ་གཏོང་བ་དང་།   བོད་ཀྱི་གསོ་རིག་བྱ་གཞག་མགྱོགས་པོར་གོང་དུ་སྤེལ་བ། བོད་སྨན་ཁང་གྲགས་ཅན་དང་། སྡེ་ཚན་གྲགས་ཅན། སྨན་པ་གྲགས་ཅན་བཅས་གྲགས་ཅན་གསུམ་གྱི་འཐབ་ཇུས་སྔར་ལས་མཐའ་འཁྱོལ་བར་བྱེད་པ། སྨན་པ་གྲགས་ཅན་གྱིས་ཕུལ་དུ་བྱུང་བའི་ལས་སྒོའི་སྨན་པར་སྣེ་ཁྲིད་དུ་འཇུག་པ་བཅས་ཀྱི་ཕྱིར་དུ། ད་ལོར་བོད་ལྗོངས་ཀྱིས«བོད་རང་སྐྱོང་ལྗོངས་ཀྱི་སྨན་པ་གྲགས་ཅན་གདམ་གསེས་བྱེད་པའི་བྱེད་ཐབས»（ཚོད་ལྟ་བྱེད་པ）ཤིག་དངོས་སུ་བཏོན་པས། ལྗོངས་ཡོངས་སུ་བོད་ལྗོངས་ཀྱི་སྨན་པ་གྲགས་ཅན་གདམ་གསེས་བྱེད་པའི་ལས་ཀ་ཐོག་མར་དོན་དུ་གཉེར་བ་རེད།          བོད་རང་སྐྱོང་ལྗོངས་ཀྱི་སྨན་པ་གྲགས་ཅན་དེའི་ནང་དུ། རང་སྐྱོང་ལྗོངས་རིམ་པ་དང་། གྲོང་ཁྱེར་དང་རྫོང་རིམ་པ（ཤང་དང་གྲོང་བརྡལ་གྱི་འཕྲོད་བསྟེན་ཁང་ཚུད）། རིམ་པ་གསུམ་པའི་སྨན་པ་གྲགས་ཅན་དང་གཟེངས་སུ་ཐོན་པའི་སྨན་པ་གྲགས་ཅན（གཙོ་བོ་རྒན་ཡོལ་བྱས་ཡོད་པའི་སྨན་པར་དམིགས་པ）བཅས་འདུ་བ་ཡིན།ལོ་གསུམ་རེའི་ནང་བོད་ཀྱི་ས་ཁུལ་གྱི་ཆ་རྐྱེན་དང་མཐུན་པའི་བོད་ཀྱི་སྨན་པ་གྲགས་ཅན་གདམ་གསེས་བྱ་བའི་སྙན་ཞུ་ཐེངས་གཅིག་ལ་ཞུས་ཆོག་པ་དང་། མིའི་གྲངས་ཀར་ཚོད་འཛིན་མེད་པ་རེད།           འགོ་ཁྲིད་ཚོགས་ཆུང་གིས་གྲུབ་པའི་སྡེ་ཚན་གྱིས་མཉམ་འབྲེལ་བྱས་ཏེ་“བོད་རང་སྐྱོང་ལྗོངས་ཀྱི་སྨན་པ་གྲགས་ཅན”དང་།“བོད་རང་སྐྱོང་ལྗོངས་ཀྱི་གཟེངས་སུ་ཐོན་པའི་སྨན་པ་གྲགས་ཅན་”བདམས་ཐོན་བྱུང་བའི་ཡིག་ཆ་བསྒྲགས་ཏེ། སྨན་པ་དེ་དག་ལ“བོད་རང་སྐྱོང་ལྗོངས་ཀྱི་སྨན་པ་གྲགས་ཅན”དང་། “བོད་རང་སྐྱོང་ལྗོངས་ཀྱི་གཟེངས་སུ་ཐོན་པའི་སྨན་པ་གྲགས་ཅན”ཞེས་པའི་མཚན་སྙན་གནང་རྒྱུ་མ་ཟད།   ད་དུང་དཔང་རྟགས་སྤྲོད་པ་དང་། འཕྲོད་བསྟེན་ཐིང་གིས་ཐེངས་གཅིག་མ་གཏོགས་མེད་པའི་བྱ་དགའ་གནང་རྒྱུ་རེད།