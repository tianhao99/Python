མཚོ་སྔོན་ཞིང་ཆེན་གྱིས་མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པའི་དོ་དམ་བྱེད་ཐབས་བཏོན་པ།
ཉེ་ཆར་མཚོ་སྔོན་ཞིང་ཆེན་ཏང་ཨུ་རྩ་འཛུགས་པུའུ་ཡིས་མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པའི་དོ་དམ་བྱེད་ཐབས་བཏོན་པ་རེད། མཚོ་སྔོན་གྱི་མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པའི་དོ་དམ་ལས་དོན་གྱི་དོན་དངོས་དང་ཟུང་འབྲེལ་བྱས་ཏེ། མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པའི་དོ་དམ་ལས་དོན་ཁྲོད་ཀྱི་འབྲེལ་ཡོད་ཚན་པ་ཁག་གི་ཞིབ་ཕྲའི་འགན་འཁྲི་ཁ་གསལ་བཟོས། མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པར་འཛོམས་དགོས་པའི་གཞི་རྩའི་ཆ་རྐྱེན་དང་ཐོབ་ཐང་ལ་རྩ་དོན་གྱི་རང་བཞིན་ལྡན་པའི་གཏན་འབེབས་བྱས་པ་དང་། མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པའི་ཆབ་སྲིད་ཀྱི་བྱང་ཚད་དམིགས་སུ་བཀར་ནས་ནན་བཤད་བྱས་ཤིང་། བདམ་བྱའི་འོས་མིར་རབ་འབྱམས་པ་ཡན་དང་། མཐོ་རིམ་ཆེད་ལས་ལག་རྩལ་གྱི་གོ་མིང་ངམ་ཡང་ན་རིམ་པ་དྲུག་པའི་ལས་ཚན་ཡན་གྱི་དོ་དམ་གོ་གནས་ལྡན་དགོས་པའི་བླང་བྱ་བཏོན་ནས་འདེམས་གཏོང་བྱས་པའི་ལས་བྱེད་པར་ཆབ་སྲིད་ཀྱི་བྱང་ཚད་དང་ཆེད་ལས་ཀྱི་བྱང་ཚད་མཐོ་ཙམ་ཡོད་པའི་འགན་ལེན་བྱས།
          མཚོ་སྔོན་ཞིང་ཆེན་གྱིས་རོགས་སྐྱོར་ཐོབ་པའི་མཐོ་རིམ་སློབ་གྲྭར་མཛུབ་སྟོན་དང་རོགས་རམ་བྱས་ནས་ཕྱོགས་བསྡུས་བསྒྱུར་བཅོས་དང་དེང་རབས་སློབ་ཆེན་གྱི་ལམ་ལུགས་འཛུགས་སྐྱོང་། སློབ་ཁྲིད་དང་ཚན་རིག་ཞིབ་འཇུག་གི་ཆུ་ཚད་མཐོར་འདེགས། ཚན་རིག་ཞིབ་འཇུག་དང་ལག་རྩལ་འགག་སྒྲོལ་སོགས་ཀྱི་ཐད། མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པས་མཚོ་སྔོན་དུ་བྱ་བ་བསྒྲུབ་པའི་རིང་གི་ལས་འགན་སྔར་བས་ཞིབ་ཚགས་སུ་བཏང་། མཚོ་སྔོན་རོགས་སྐྱོར་ལས་བྱེད་པར་དོ་དམ་བྱེད་པའི་འབྲེལ་ཡོད་སྲིད་ཇུས་དཔྱད་གཞིར་བཟུང་སྟེ། མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པའི་རྒྱུན་གཏན་གྱི་དཔྱད་ཞིབ་དང་། བྱ་བའི་དུས་ཚད་ལོན་པའི་དཔྱད་ཞིབ། ལོ་འཁོར་གྱི་དམིགས་ཚད་འགན་འཁྲིའི་དཔྱད་ཞིབ་བཅས་གཙོ་བོ་དང་ནང་དོན་ཚད་ལྡན་དུ་གཏོང་བ་དང་། མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པའི་གོ་མིང་རེ་ཞུ་དང་། ཚན་ཞིབ་གྲུབ་འབྲས་ངོས་འཛིན། ཤེས་ལྡན་མི་སྣའི་རྣམ་གྲངས་རེ་ཞུ་བྱེད་པ་སོགས་ཀྱི་ཐད་ལོངས་སུ་སྤྱོད་ཆོག་པའི་གཟིགས་སྐྱོང་སྲིད་ཇུས་ཁ་གསལ་བཟོས་ནས། མཐོ་རིམ་སློབ་གྲྭའི་ཁ་གཏད་རོགས་སྐྱོར་ལས་བྱེད་པར་སྲིད་ཇུས་ཀྱི་ཁོར་ཡུག་བཟང་པོ་བཏོད་པ་རེད། །