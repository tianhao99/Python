བོད་སྐྱོར་རོགས་སྐྱོར་ལ་གསོན་ཤུགས་གསར་པ་བསྣན། ཁྲུང་ཆིང་ཅང་ཅིན་ཁུལ་ལྟེ་གནས་སྨན་ཁང་གི་བོད་སྐྱོར་ལས་བྱེད་པ་ཨང་6པ་ལམ་ལ་ཆས།
བོད་སྐྱོར་མི་སྣའི་ཕེབས་རྫོངས་བྱེད་སྒོའི་ཡུལ་དངོས།
བོད་སྐྱོར་ལས་བྱེད་པས་གཏམ་བཤད་བྱེད་པ།
          ཟླ་3ཚེས་2ཉིན།  སྨྱུག་ཐོགས་པས་ཅང་ཅིན་ཁུལ་ལྟེ་བའི་སྨན་ཁང་ནས་ཤེས་རྟོགས་བྱུང་བར། སྨན་ཁང་དེའི་སྤྱིར་བཏང་གི་ཕྱི་ནད་ཚན་ཁག་གི་ནད་གཡོག་ཆེན་མོ་གཞོན་པ་ཝང་ཧུང་ཡུས་ཉེ་དུས་བོད་ལྗོངས་ཆབ་མདོར་ཕེབས་ནས། དུས་ཡུན་ལོ་གཅིག་དང་ཕྱེད་ཀ་རིང་གི་སྨན་བཅོས་རོགས་སྐྱོར་ལས་དོན་བྱ་གྲབས་ཡོད།
          ཤེས་རྟོགས་བྱུང་བ་ལྟར་ན། ཐེངས་འདིར་གྲོང་ཁྱེར་ཡོངས་སུ་ཁག་བརྒྱད་པའི་དུས་ཐེངས་གཉིས་པའི་བོད་སྐྱོར་ཆེད་ལས་ལག་རྩལ་མི་སྣ་31གཏན་འཁེལ་བྱས། ཉེ་དུས་ཁྲུང་ཆིང་དང་ཁ་བྲལ་ནས་བོད་ལྗོངས་སུ་བསྐྱོད་ནས་ཁ་གཏད་རོགས་སྐྱོར་ལས་དོན་བྱས་ཏེ། བོད་ལྗོངས་ཆབ་མདོ་གྲོང་ཁྱེར་གྱི་འཕེལ་རྒྱས་ལ་གསོན་ཤུགས་གསར་པ་དང་སྟོབས་ཤུགས་གསར་པ་སྣོན་འཆར་ཡོད།
          ཉེ་བའི་ལོ་ཤས་རིང་། ཅང་ཅིན་ཁུལ་ལྟེ་བའི་སྨན་ཁང་གིས་སྔ་ཕྱིར་དབང་རྩའི་ཕྱི་བཅོས་ཚན་ཁག་དང་བུད་མེད་ཚན་ཁག  བུ་སྐྱེས་ཚན་ཁག  བྱིས་ནད་ཚན་ཁག ཚད་བརྒལ་སྒྲ་རླབས་ཚན་ཁག་བཅས་ཀྱི་སྨན་བཅོས་རྐང་འཛིན་པ་5བོད་ལྗོངས་སུ་བསྐྱོད་ནས་དབུལ་སྐྱོར་ལས་དོན་སྤེལ། སྨན་ཁང་དེས་བོད་སྐྱོར་མི་སྣས་རང་ངོས་ཀྱི་བཟང་ཆ་འདོན་སྤེལ་གང་ལེགས་བྱས་ནས། བོད་རིགས་ས་ཁུལ་གྱི་སྨན་ཁང་གི་སྨན་བཅོས་ཀྱི་ལག་རྩལ་ཆུ་ཚད་དང་སྨན་བཅོས་ཞབས་ཞུའི་ནུས་པ་མཐོ་མདེགས་ཤུགས་ཆེན་བཏང་བས། ས་གནས་དེ་གའི་སྲིད་གཞུང་དང་མང་ཚོགས་ཀྱིས་སྤྲོ་སེམས་འཁོལ་བས་དགའ་བསུ་དང་མཐའ་གཅིག་ཏུ་གདེང་འཇོག་མཐོན་པོ་གནང་།
          གཞན་ཡང་། བོད་སྐྱོར་ལས་བྱེད་པ་ཝང་ཧུང་ཡུས་མགྱོགས་མྱུར་ངང་བོད་རིགས་ས་ཁུལ་དང་འདྲིས་ཆེད། ཚེས་1ཉིན་སྨན་ཁང་གིས་བོད་སྐྱོར་མི་སྣ་ཕེབས་རྫོངས་བྱེད་སྒོ་སྤེལ།  ཆེད་ལས་མི་སྣ་བཀོད་སྒྲིག་བགྱིས་ནས་བོད་རིགས་ས་ཁུལ་གྱི་ཡུལ་སྲོལ་གོམས་གཤིས་དང་ཀྲུང་དབྱང་གི་བོད་ཀྱི་ལས་དོན་གྱི་མཛུབ་སྟོན་ཡིག་ཆ་རབ་དང་རིམ་པའི་དགོངས་དོན་ལ་རྒྱུས་ལོན་སློབ་སྦྱོང་བྱས་ཏེ། བོད་སྐྱོར་གྲ་སྒྲིག་གི་ལས་དོན་ཡག་པོ་སྒྲུབ།