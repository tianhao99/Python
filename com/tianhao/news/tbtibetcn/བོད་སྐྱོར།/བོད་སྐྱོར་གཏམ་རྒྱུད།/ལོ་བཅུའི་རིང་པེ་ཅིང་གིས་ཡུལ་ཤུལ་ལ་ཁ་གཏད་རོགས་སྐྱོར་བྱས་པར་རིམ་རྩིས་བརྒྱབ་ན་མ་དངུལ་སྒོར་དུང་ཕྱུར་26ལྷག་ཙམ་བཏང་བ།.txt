ལོ་བཅུའི་རིང་པེ་ཅིང་གིས་ཡུལ་ཤུལ་ལ་ཁ་གཏད་རོགས་སྐྱོར་བྱས་པར་རིམ་རྩིས་བརྒྱབ་ན་མ་དངུལ་སྒོར་དུང་ཕྱུར་26ལྷག་ཙམ་བཏང་བ།
འདི་ལོ་ནི་མཚོ་སྔོན་ཞིང་ཆེན་ཡུལ་ཤུལ་བོད་རིགས་རང་སྐྱོང་ཀྲོའུ་རུ་ཡོམ་འགོག་གེགས་སེལ་བྱས་ནས་ལོ་10འཁོར་བའི་ལོ་དང་པེ་ཅིང་གྲོང་ཁྱེར་གྱིས་ཡུལ་ཤུལ་ལ་ཁ་གཏད་རོགས་སྐྱོར་བྱས་ནས་ལོ་10འཁོར་བའི་ལོ་ཞིག་རེད། གསར་འགོད་པར་ཚེས་13ཉིན་པེ་ཅིང་གི་མཚོ་སྔོན་ཡུལ་ཤུལ་བཀོད་འདོམས་པུའུ་ནས་ཤེས་རྟོགས་བྱུང་བར། ལོ་10ཡི་རིང་པེ་ཅིང་གྲོང་ཁྱེར་གྱིས་རིམ་རྩིས་བརྒྱབ་ན་ཁ་གཏད་རོགས་སྐྱོར་མ་དངུལ་སྒོར་དུང་ཕྱུར་26.6བཏང་ནས་ཡུལ་ཤུལ་ཀྲོའུ་ཡི་མི་འབོར་དབུལ་པོ་ཁྲི་19ལྷག་ཙམ་དབུལ་སྒྲོལ་ཐུབ་པར་རམ་འདེགས་བྱས་པ་རེད། 
          2010ལོའི་ཡུལ་ཤུལ་གྱི“4.14”ས་ཡོམ་ཐོན་རྗེས་པེ་ཅིང་གྲོང་ཁྱེར་འཕྲལ་མ་ཉིད་དུ་ཡུལ་ཤུལ་གྱི་གེགས་རྗེས་བསྐྱར་སྐྲུན་ཁྲོད་ཞུགས་པ་དང་འབྲེལ། 2010ལོའི་ཟླ་6པར་པེ་ཅིང་གྲོང་ཁྱེར་གྱི་ཁ་གཏད་རོགས་སྐྱོར་དང་དཔལ་འབྱོར་མཉམ་ལས་ལས་དོན་འགོ་ཁྲིད་ཚོགས་ཆུང་གི་མཚོ་སྔོན་ཡུལ་ཤུལ་བཀོད་འདོམས་པུའུ་བཙུགས་ནས། པེ་ཅིང་གིས་ཡུལ་ཤུལ་ལ་ཁ་གཏད་རོགས་སྐྱོར་བྱེད་པའི་ལས་དོན་ཕྱོགས་ཡོངས་ནས་སྤེལ་འགོ་ཚུགས་པ་རེད། ལོ་བཅུ་ཡི་རིང་ཁག་བཞི་ཡི་མཚོ་སྔོན་ལ་རོགས་སྐྱོར་བྱེད་པའི་ལས་བྱེད་ཤེས་ལྡན་པ་176སྔ་རྗེས་སུ་ཡུལ་ཤུལ་གྱི་བྱ་གཞག་ཁག་འཛུགས་སྐྲུན་བྱེད་པའི་ཁྲོད་མངགས་པ་དང་། རིམ་རྩིས་བརྒྱབ་ན། ཁ་གཏད་རོགས་སྐྱོར་གྱི་མ་དངུལ་སྒོར་དུང་ཕྱུར་26.6བཏང་བ་དང་རིགས་ཁག་གི་རོགས་སྐྲུན་རྣམ་གྲངས་319ལག་བསྟར་བྱས་ཏེ་ཡུལ་ཤུལ་ཀྲོའུ་ཡི་མི་འབོར་དབུལ་པོ་ཁྲི་19ལྷག་ཙམ་དབུལ་སྒྲོལ་ཐུབ་པར་རམ་འདེགས་བྱས་པ་རེད། 
          ཤེས་རྟོགས་བྱུང་བར་གཞིགས་ན། པེ་ཅིང་གྲོང་ཁྱེར་གྱིས་ཡུལ་ཤུལ་ལ་ཁ་གཏད་རོགས་སྐྱོར་བྱེད་སྐབས་དམངས་འཚོ་དང་། སྨན་བཅོས། སློབ་གསོ། ཐོན་ལས་དབུལ་སྐྱོར་སོགས་ཀྱི་ཁྱབ་ཁོངས་མང་པོར་གཙོ་གནད་དུ་དོ་ཁུར་བྱས་པ་དང་། ལོ་བཅུ་ཡི་རིང་ཡུལ་གཞན་དུ་གནས་སྤོ་སོགས་རྣམ་གྲངས་ལག་བསྟར་བྱས་པ་བརྒྱུད་ཁྱོན་དུད་ཚང་དབུལ་པོ་2484དང་མི་7860ཡི་སྡོད་ཁང་གནད་དོན་ཐག་གཅོད་བྱས་པ་རེད། ཚོགས་སྒྲིག་རྣམ་པའི་སྨན་བཅོས་རོགས་སྐྱོར་བྱས་པ་བརྒྱུད་ཡུལ་ཤུལ་ཀྲོའུ་ཡི་རིམ་གསུམ་ཕྱོགས་བསྡུས་སྨན་ཁང་ཐོག་མ་དེ་གསར་སྐྲུན་བྱས་པ་དང་། ཡུལ་གཞན་དུ་འཛིན་གྲྭ་འཛུགས་པ་དང་། ཡུལ་གཞན་དུ་སློབ་གྲྭ་འཛུགས་པ། ཡུལ་གཞན་དུ་གསོ་སྐྱོང་བྱེད་པ་བཅས་བརྒྱུད། ཡུལ་ཤུལ་གྱི་མཐོ་རིམ་སློབ་འབྲིང་གི་སློབ་གསོའི་ཐོན་ཁུངས་མི་འདང་བའི་ཞན་ཆ་ནུས་ལྡན་བསལ་བ། ཁྱད་ལྡན་ཐོན་ལས་འཛུགས་པ་དང་སྣེ་འདྲེན་ཁེ་ལས་གསར་སྤེལ་བྱས་པ་བརྒྱུད་འབྲི་གཡག་དང་། ནས་ནག བོད་ལུག་བཅས་ཐོན་ལས་ཆེན་པོ་གསུམ་གྱི་ཐོན་ལས་འཁོར་སྦྲེལ་གྲུབ་ནས་ཡུལ་ཤུལ་ཀྲོའུ་ཡི་གྲོང་ཁྱེར་གཅིག་དང་རྫོང་5བདེ་བླག་ངང་དབུལ་ཞྭ་འབུད་པའི་ལས་འགན་ལེགས་གྲུབ་བྱུང་བ་རེད།