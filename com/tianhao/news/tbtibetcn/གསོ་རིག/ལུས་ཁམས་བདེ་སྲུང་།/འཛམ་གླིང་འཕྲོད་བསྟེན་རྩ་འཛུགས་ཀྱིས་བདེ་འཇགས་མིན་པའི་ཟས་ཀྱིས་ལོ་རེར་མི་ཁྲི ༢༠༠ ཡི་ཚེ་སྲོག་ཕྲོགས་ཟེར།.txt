འཛམ་གླིང་འཕྲོད་བསྟེན་རྩ་འཛུགས་ཀྱིས་བདེ་འཇགས་མིན་པའི་ཟས་ཀྱིས་ལོ་རེར་མི་ཁྲི ༢༠༠ ཡི་ཚེ་སྲོག་ཕྲོགས་ཟེར།
ཀྲུང་གོ་གསར་འགྱུར་དྲ་བའི་ཟླ ༤ བའི་ཚེས ༡ ཉིན་གྱི་འཕྲིན།  མཉམ་འབྲེལ་རྒྱལ་ཚོགས་ཀྱི་དྲ་ཚིགས་སུ་བཀོད་པ་ལྟར་ན།  ཟླ ༤ བའི་ཚེས ༧ ཉིན་གྱི"འཛམ་གླིང་འཕྲོད་བསྟེན་ཉིན་མོ"ཐོན་ལ་ཉེ་དུས།  འཛམ་གླིང་འཕྲོད་བསྟེན་རྩ་འཛུགས་ཀྱིས་བརྡ་ཁྱབ་སྤེལ་ནས།  ཟས་རིགས་བདེ་འཇགས་ནི་འཕྲོད་བསྟེན་ལས་རིགས་ལས་ཆེས་གཙོ་བོ་ཡིན་པའི་སྐོར་ནན་བཤད་བྱས་ལ།  ལོ་རེར་མི་ས་ཡ་ཁ་ཤས་ཀྱིས་བདེ་འཇགས་མིན་པའི་ཟས་རིགས་ཟས་པས་ནད་ཕོག་བཞིན་ཡོད་པ་དང་།  ཚེ་སྲོག་ཤོར་བའང་ཡོད་པས།  ད་ལོར་ཁོ་ཚོས་དེར་དམིགས་ནས"འཕྲོད་བསྟེན་ཉིན་མོ"ཡི་བརྗོད་བྱ་གཙོ་བོ"ཟས་རིགས་བདེ་འཇགས"བཀོད་དེ།  ཞིང་བ་ནས་ཐོན་སྐྱེད་མཁན།  ཚོང་བ།  ཇུས་འགོད་མཁན།  མཛད་སྤྱོད་མཁན་ཚང་མས་རང་ས་ནས་ཐབས་གང་ལེགས་ཀྱིས་ཟས་རིགས་བདེ་འཇགས་ཐད་ལ་འབད་པ་བྱེད་དགོས་པའི་སྐོར་སྐུལ་བཞིན་ཡོད།
          འཛམ་གླིང་འཕྲོད་བསྟེན་རྩ་འཛུགས་ཀྱིས་ཟླ ༣ པའི་ཚེས ༣༡ ཉིན་བརྡ་ཁྱབ་སྤེལ་ནས།  གྲོང་ཁྱེར་ཅན་དུ་འགྱུར་བཞིན་པ་དང་མཛད་སྤྱོད་པའི་གོམས་གཤིས་སྔོན་ཆད་དང་མི་འདྲ་བའི་དེང་གི་དུས་འདིར། མི་རྣམས་ཀྱི་འཚོ་བའི་གོམས་གཤིས་ཐད་འགྱུར་ལྡོག་ངེས་ཅན་བྱུང་ཡོད་ལ།  ཕྱོགས་སོ་སོའི་ཟས་རིགས་སྣ་ཚོགས་ཉོ་རྒྱུར་དང་ཟ་རྒྱུར་དགའ་ཞིང་།  ཟས་རིགས་ཐད་ཀྱི་དགོས་མཁོ་གང་མང་དང་ལྡན།  དེ་བས།  བདེ་འཇགས་ཡིན་པ་དང་མིན་པའི་ཟས་རིགས་སྣ་ཚོགས་ཀྱང་ཞོར་དུ་འབྱུང་བཞིན་ཡོད་ལ། གནས་གང་མང་དུ་ཁྱབ་དུ་བཅུག་ནས་འཕྲོད་བསྟེན་དང་དཔལ་འབྱོར་ཐད་ཀྱི་མཇུག་འབྲས་མི་ལེགས་པ་འབྱུང་བར་བྱེད་སྲིད།  དཔེར་ན།  ༢༠༠༨ ལོའི་བྱིས་པའི་འོ་ཕྱེ་ལ་གནད་དོན་བྱུང་བ་དེས་ཀྲུང་གོའི་བྱིས་པ་ཁྲི་ཚོ ༣༠ ལ་གནོད་འཚེ་ཐེབས།  ༢༠༡༡ ལོར་འཇར་མན་དང་ཧྥ་རན་སི་རུ་རྒྱུ་མ་ནས་ཁྲག་ཐོན་པའི་རྒྱུ་དཀར་དབྱུག་སྲིན་གྱི་རིམས་ནད་ཀྱིས་ཡོ་རོབ་གླིང་དང་མེ་གླིང་བྱང་མའི་རྒྱལ་ཁབ ༡༦ ལ་ཤུགས་རྐྱེན་ཐེབས་ལ།  མི ༥༥ རྐྱེན་ལམ་དུ་ཤོར་བ་མ་ཟད།  ཞིང་བ་དང་བཟོ་གྲྭར་ཨ་སྒོར་དུང་ཕྱུར ༡༣ གྱི་གྱོང་གུད་ཐེབས།
          བདེ་འཇགས་མིན་པའི་ཟས་རིགས་ཀྱིས་ལོ་རེར་མི་ཁྲི་ཚོ ༢༠༠ ཡི་ཚེ་སྲོག་ཤོར་དུ་བཅུག  དེའི་ནང་ནས་མང་ཆེ་བ་ནི་བྱིས་པ་ཡིན་ལ།  འབུ་ཕྲ་དང་།  ནད་དུག  གཞན་བརྟེན་སྲིན་འབུ་འདུས་པའི་ཟས་རིགས་དེ་དག་གིས་ཁོག་པ་བཤལ་བ་དང་།  འབྲས་སྐྲན་སོགས་ནད་རིགས ༢༠༠ ལྷག་སློང་བཞིན་ཡོད།  ཟས་རིགས་བདེ་འཇགས་ཐད་གནད་དོན་གང་མང་འབྱུང་བཞིན་ཡོད་ལ།  ཟས་རིགས་ཐོན་སྐྱེད་དང་།  ཉོ་ཚོང་།  མཛད་སྤྱོད།  ཁོར་ཡུག་ཐད་ཀྱི་འགྱུར་བ་དང་།  ནད་གཞི་གསར་བ་དང་།  སྐྱེ་ལྡན་ཕྲ་རབ་འགོག་སྨན་གྱི་སྨན་དྲེད་བཅས་ཀྱི་གནད་དོན་གྱིས་རྒྱལ་ཁབ་ཀྱི་ཟས་རིགས་བདེ་འཇགས་ལས་དོན་ལ་ཤུགས་རྐྱེན་ཐེབས་པ་དང་།  ལྗོངས་རྒྱུ་དང་ཉོ་ཚོང་གི་ལས་མང་པོས་ཟས་རིགས་ཀྱི་གནད་དོན་དེ་དག་འཛམ་གླིང་གི་ས་གང་སར་ཁྱབ་པར་བྱས།  དེ་བས།  འཛམ་གླིང་འཕྲོད་བསྟེན་རྩ་འཛུགས་ཀྱིས།  འཛམ་གླིང་འཕྲོད་བསྟེན་ཉིན་མོར་དྲིལ་བསྒྲགས་ཀྱི་ལས་རྒྱ་ཆེར་སྤེལ་ཏེ་མི་རྣམས་ལ་ཟས་རིགས་བདེ་འཇགས་ཀྱི་གལ་ཆེན་རང་བཞིན་རྟོགས་སུ་བཅུག་ནས་བསམ་བློའི་གོ་རྟོགས་ཇེ་མཐོར་གཏོང་བ་དང་།  ཕྱོགས་ཡོངས་ནས་བདེ་འཇགས་ཀྱི་ལས་དོན་ལ་ཤུགས་སྣོན་བྱས་ཏེ་ཚང་མས་རང་ནུས་འབད་ཐབས་ཀྱིས་སྲི་ཞུ་བསྒྲུབ་དགོས་ལ།  འཛམ་གླིང་འཕྲོད་བསྟེན་རྩ་འཛུགས་ཀྱི《ཟས་རིགས་བདེ་འཇགས་ཐད་ཀྱི་ནང་དོན་ལྔ》དྲིལ་བསྒྲགས་དང་དོན་འཁྱོལ་བྱེད་པ་དང་།  དེ་ཚོང་བ་དང་མཛད་སྤྱོད་མཁན་གྱི་སྒྲིག་ལམ་ལྟ་བུར་གཏན་འཁེལ་བྱེད་དགོས། 
         ནང་དོན་གཙོ་བོ་ལྔ་ནི།  གཙང་སྦྲར་མཉམ་འཇོག་དང་།  རིགས་དབྱེ་ལེགས་པོ་བྱེད་པ།  ཚོས་མེད་པའི་ཟས་རིགས་མི་ཟ་བ། བདེ་འཇགས་ཡིན་པའི་དྲོད་གྲང་འོག་ཟས་རིགས་གསོག་འཇོག་བྱེད་པ།  ཆུ་དང་ཟས་རིགས་རྒྱུ་ཆ་གཙང་མ་བཀོལ་བ་བཅས་ཡིན།  ཡང་ཟས་རིགས་དེ་ཐོན་སྐྱེད་དང་ཉོ་ཚོང་བྱེད་པའི་གོ་རིམ་ཁྲོད་བདེ་འཇགས་མིན་པར་འགྱུར་སྲིད་ལ། དེ་གཙོ་བོ་ཐོན་སྐྱེད་བྱེད་མཁན་ལ་རག་ལས་ཡོད།  ཟས་དུག་ཕོག་པ་མང་ཆེ་བ་ནི་ཁྱིམ་ཚང་དང་།  ཟས་རིགས་ཞབས་ཞུ་ལྟེ་གནས།  ཡང་ན་ཁྲོམ་རའི་ནང་དུ་ཟས་རིགས་ལས་ཐབས་དེ་འོས་འཚམ་མིན་པས་བྱུང་བ་རེད།  དེ་བས།  ཟས་རིགས་ལས་མཁན་དང་མཛད་སྤྱོད་མཁན་ཚང་མས་རང་གིས་ནུས་ཤུགས་གང་ཡོད་བཏོན་ནས་རང་དང་ཀུན་གྱི་་བདེ་ཐང་གི་ཆེད་དུ་མཉམ་དུ་འབད་པ་བྱེད་དགོས།
          འཛམ་གླིང་འཕྲོད་བསྟེན་རྩ་འཛུགས་གྱིས་བཤད་རྒྱུར། ཇུས་འགོད་མཁན་གྱིས་ཟས་རིགས་ཐད་ཀྱི་བཀོད་པ་དང་རྨང་གཞི་སྒྲིག་བཀོད་སོགས་གྲ་སྒྲིག་བྱས་ཆོག་ལ།  དཔེར་ན། ཚོད་ལྟ་ཁང་ལྟ་བུ།  ཟས་རིགས་བདེ་འཇགས་ཐད་དོ་དམ་གང་ལེགས་བྱེད་པ་དང་།  འབྲེལ་ཡོད་ཀྱི་ལས་ཁུངས་མཉམ་འབྲེལ་བྱས་ཏེ་ཀུན་གྱིས་འབད་པ།  དེར་ཐད་ཀྱི་འཆར་གཞི་དང་སྲིད་ཇུས་འཐུས་ཚང་དུ་གཏོང་བ།  རྐྱེན་ཡོངས་ལ་བསམ་བློ་གཏོང་བ་དང་། ཕྱོགས་སོ་སོ་ནས་ཐབས་གང་ལེགས་འཐེན་ཏེ་རྒྱལ་ནང་ནས་ཐོན་སྐྱེད་བྱས་པའི་ཟས་རིགས་དེ་རྒྱལ་སྤྱིའི་སྟེང་དུ་བདེ་འཇགས་ཡིན་པ་ཁག་ཐེག་བྱེད་དགོས།  ཟས་རིགས་ལས་མཁན་དང་མཛད་སྤྱོད་མཁན་ལའང་རྒྱུན་ཤེས་ངེས་ཅན་ཞིག་ལྡན་དགོས་ལ།  ཟས་རིགས་ཀྱི་ཐུམ་སྟེང་གི་ཤོག་བྱང་ཅི་ཞིག་ཡིན་པ་དང་།  བདེ་ཐང་ལ་གནོད་པའི་ཟས་རིགས་དག་གང་ཡིན་པ་ཤེས་དགོས་པ།  བདེ་ཐང་ལ་གནོད་པ་མེད་པའི་ཟས་རིགས་ལས་པ་དང་། འཛམ་གླིང་འཕྲོད་བསྟེན་རྩ་འཛུགས་ཀྱི《སྐྱེ་དངོས་ཕྲ་རབ་ཀྱི་གནོད་འཚེ་མེད་པར་བཟོ་བའི་ནང་དོན་གཙོ་བོ་ལྔ》ལ་གཞིགས་ནས་སིལ་ཏོག་དང་སྔོ་ཚལ་འདེབས་དགོས།
     ཁ་བྱང་ཕྱི་མོ། འཛམ་གླིང་འཕྲོད་བསྟེན་རྩ་འཛུགས་ཀྱིས། བདེ་འཇགས་མིན་པའི་ཟས་རིགས་ཀྱིས་ལོ་རེར་མི་ཁྲི་ཚོ ༢༠༠ ཡི་ཚེ་སྲོག་ཤོར་དུ་བཅུག་ཅེས་གསུངས།