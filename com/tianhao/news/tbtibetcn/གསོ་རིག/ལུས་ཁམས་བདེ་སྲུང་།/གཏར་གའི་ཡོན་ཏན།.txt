གཏར་གའི་ཡོན་ཏན།
གཏར་གའི་ཡོན་ཏན་ནི་རྩ་བར། གཏར་ལེགས་ཡོན་ཏན་རྩ་ནད་ངན་ཁྲག་སྦྱོང་། གཟེར་བ་ཟུག་གཅོག་སྐྲངས་པ་རྒྱུ་ནས་འཇོམས། འདྲུལ་བ་རྟས་བྱེད་རྣག་ཆུ་རྩད་ནས་གཅོད། རྨ་ཡི་མདོག་འབྱིན་ཁོལ་བུའི་ནད་རླངས་འདོན། སྦོམ་པོ་འབྲི་ལ་སྐེམ་པོ་ཤ་རྒྱས་བྱེད། ནད་དངོས་ཕྱིར་འབྱིན་དཔྱད་མཆོག་གཏར་གར་བཤད། ཅེས་པ་སྟེ། གཏར་གའི་དཔྱད་དེ་དག་གོང་དུ་བཤད་པའི་ཉེས་སྐྱོན་དང་བྲལ་བའི་ལེགས་པའི་ཡོན་ཏན་ནི་རྩ་ནད་དང་། ངན་ཁྲག་སྦྱོང་ཞིང་། གཟེར་བའི་ཟུག་གཅོག་པ་དང་། སྐྲངས་པ་རྣམས་རྒྱུ་ནས་འཇོམས་པ། རྣག་དང་ཤ་རུལ་སོགས་འདྲུལ་བ་རྣམས་བརྟས་པ་སྟེ་སྐྱེ་ཞིང་སྲ་བར་བྱེད་པ། རྣག་དང་ཆུ་སེར་རྣམས་རྩད་ནས་གཅོད་པ། ལུས་སྟོད་སྨད་ཀྱི་རྨའི་མདོག་ངན་པ་བཟང་པོར་འབྱིན་པ་དང་ཁོལ་བུའི་ནད་ཁྲག་གི་རླངས་པ་འཁྱིམས་པ་རྣམས་འདོན་པ། ལུས་སྦམ་པོ་རྣམས་འབྲི་ཞིང་སྐེམ་པོ་རྣམས་ནད་སྐྱོན་དག་ནས་ཤ་རྒྱས་པར་བྱེད་པ་སོགས་མདོར་ན་ནད་དངོས་སུ་ཕྱིར་འབྱིན་པར་ནུས་པས་ན་དཔྱད་ཀྱི་མཆོག་ནི་གཏར་ག་ཡིན་པར་བཤད་ཅེས་སོ། 
གཏར་གའི་སྐྱོན། 
   གཏར་གའི་སྐྱོན་ནི་རྩ་བར། གཏར་སྐྱོན་དམན་ལྷག་ལོག་དང་ཉེས་པ་བཞི། ཞེས་པ་སྟེ། གཏར་གའི་སྐྱོན་ལ་དམན་པ་དང་། ལྷག་པ། ལོག་པ། ཉེས་པ་བཅས་རྣམ་པ་བཞི་ཡི་སྒོ་ནས་བསྟན་པ་ཡིན་ཞེས་པ་ལས། དང་པོ་དམན་པ་ནི་རྩ་བར། གཏར་ཞན་ཁྲག་རོ་མི་ཐོན་ནད་གཞུག་ལུས། མཆིན་སྐྲན་སྨུག་པོ་མཛེས་འབྲས་སུར་ཡ་སྐྱེད། བྱང་ཁོག་ཡན་ལག་ཆུ་སེར་རྣག་ཏུ་འགྱུར། ཞེས་པ་སྟེ། དང་པོ་དམན་པ་སྟེ་ཁྲག་དབྱུང་བ་ཞན་ན་ཁད་ཁྲག་གི་རོ་མི་ཐོན་ཞིང་། ད་དུང་ནད་གཞུག་ལུས་པས་མཆིན་པ་ལ་ཁྲག་ངན་དང་ཁྲག་སྐྲན་གྱི་ནད་འཇུག་ཅིང་ཁྲག་ངན་རྒྱས་པ་དེས་སྨུག་པོའི་ནད་འབྱུང་བ་དང་། དེ་བཞིན་མཛེ་ནད་དང་། འབྲས་ནད། སུར་ཡ་བཅས་པའི་ནད་སྐྱེད་ཅིང་། བྱང་ཁོག་དང་ཡན་ལག་ལ་ཁྲག་རྒྱས་པ་རྣམས་ཀྱང་མཐར་ཆུ་སེར་དང་རྣག་ཏུ་འགྱུར་བའི་ཉེས་པའང་ཡོད་ཅེས་སོ། 
   གཉིས་པ་ལྷག་པ་ནི་རྩ་བར། གཏར་དྲགས་ཟུངས་འཛད་རླུང་སྐྱེ་མེ་དྲོད་འཆི། གྲང་སྐྲན་སྐྱ་རྦབ་དམུ་ཆུར་འགྱུར་བ་མང་། །ཞེས་པ་སྟེ། དབྱུང་དྲགས་ན་ཟུངས་འཛད་ཅིང་རླུང་སྐྱེས་ཏེ་ཕོ་བའི་མེ་དྲོད་འཆི་ཞིང་ཉམས་པར་འགྱུར་བས་འབྲས་དང་སྐྲན། སྐྱ་རྦབ། དམུ་ཆུ། གྲང་བ་ཆུ་སེར་ལ་སོགས་པར་འགྱུར་པ་མང་ཞེས་སོ། གསུམ་པ་ལོག་པ་ནི་རྩ་བར། ལོག་པ་མི་རུང་ནད་ལ་གཏར་བའམ། ཞེས་པ་སྟེ། གཏར་མི་རུང་བའི་ནད་ལ་གཏར་བའམ་སྤྱོད་ལམ་སོགས་ལོག་པ་ཞེས་སོ། བཞི་པ་ཉེས་པ་ནི་རྩ་བར། ཉེས་པས་ཤ་གདན་སྣད་དམ་ཆུ་རྒྱུས་བཅད། གནད་ལ་སོང་ངམ་འཕར་རྩ་བཅད་པ་ཡིས། སྨན་པའི་ལག་དགྲས་བྱ་ཉེས་བསད་པ་ཡོད། དེ་ཕྱིར་སྐྱོན་ལ་མཁས་པས་གཟབ་པར་རིགས། ཞེས་པ་སྟེ། གཏར་ག་བྱེད་སྐབས་གཙགས་བུ་གཏིང་རིང་བས་ཤ་གདན་བསྣད་པའམ་ཡང་ན་ཆུ་བ་དང་རྒྱུས་པ་བཅད་པ། ཤ་པགས་རྩའི་གནད་ལ་གཙགས་བུ་སོང་ངམ་འཕར་རྩ་བཅད་པ་ལ་སོགས་པས་སྨན་པའི་ལག་པ་ནད་པའི་དགྲར་སོང་ནས་ནད་པ་ཞ་བ་དང་། རྐང་ལག་རེངས་འཁུམས་སུ་འགྱུར་པ་སོགས་དང་ཐ་ན་ནད་པ་བསད་པའང་ཡོད་པས་དེའི་ཕྱིར་གནད་ལ་སོགས་པ་རིམ་པར་བཤད་པ་རྣམས་ལེགས་པར་བརྟགས་ཏེ་སྐྱོན་དེ་དག་ལ་མཁས་པས་གཟབ་པར་རིགས་སོ་ཞེས་སོ། །