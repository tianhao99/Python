བོང་ང་དཀར་པོ།
བོང་ང་དཀར་པོས་རིམས་དུག་མཁྲིས་ཚད་སེལ།།ཞེས་པར། ལྕགས་ཀྱི་ཕྲེང་བར།བོང་ང་དཀར་པོ་བསིལ་བས་དུག་ལ་ཕན།།ཞེས་དང༌། བདུད་རྩི་ཐིགས་པར།བོང་དཀར་སྙོམས་ཤིང་སྡིག་སྦྲུལ་ཟིན་པའི་ལུས།།བཀྲུས་པས་སེལ་ཞིང་ཁོང་དུ་བཏང་བས་བདེ།།ཞེས་དང༌། རང་བྱུང་རྡོ་རྗེས།བོང་ང་དཀར་པོས་རིམས་རྣམས་སེལ།། ཞེས་སོ།། བོང་ང་ལ་རིགས་བཞི། འཁྲུངས་དཔེ་ལས།བོང་ང་དག་ལ་དཀར་ནག་དམར་སེར་བཞི།།དཀར་དམར་སེར་གསུམ་སྨན་ཡིན་ལ།།ནག་པོ་དུག་ཡིན་སྨན་ཡང་རུང༌།། ཞེས་པས།སྔོན་ཚེ་དུག་མི་རྒྱུ་བ་ལ་ཐིམ་པའི་ཚེ་དུག་གི་གཉེན་པོར་བདུད་རྩི་ཡང་མི་རྒྱུ་བར་ཐིམ་པ་བོང་ང་དཀར་སེར་དམར་གསུམ་ཡིན་པར་བཤད་པས།བོང་དཀར་ལ་མིང༌།ཨ་ཏཱི་བི་ཥ། ཤིན་ཏུ་དུག་མེད། པྲ་ཏཱི་བི་ཥ། སོ་སོར་དུག་མེད། ཤ་རེ་ནི་རྦི་ཤི། གབ་ཏུ།གངས་ཀྱི་ཞུན་ཆུང༌།ལོ་མ་ལ་སྤྲེལ་སྨན་བཅད་འབྱོར། ཨ་ཛེ་ཤ་ཟེར། རྟོགས་བརྗོད་ལས།གཡའ་འདབ་བསིལ་ལྗོངས་འཛིན་པའི་བོང་ང་དཀར།། དུང་རྩ་གླང་ཆེན་གཞོན་ནུའི་མཆེ་བ་ལ།།གཡུ་ལོ་དུང་གི་མེ་ཏོག་མཛེས་པས་བརྒྱན།།དུག་རིགས་མཁྲིས་ཚད་འཇོམས་པའི་གཙོ་མོ་ལགས།།ཞེས་པས་གསལ་ལོ།།