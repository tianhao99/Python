མ་ནུ་པ་ཏྲ
མ་ནུ་པ་ཏྲས་རླུང་ཁྲག་ཚ་བ་སེལ།།ཞེས་པར། ལྕགས་ཕྲེང་ལས།མ་ནུ་དྲོ་ལ་ནུས་པ་ཆེ་བས་བད་ཀན་གྲང་བ་སེལ།།ཞེས་དང༌། ཏེ་རྫོ་ཛྭ་ལས།མ་ནུ་དྲོ་སྐམ་རླུང་འཇོམས་ཕོ་དྲོད་སྐྱེད།། ཟས་འཇུ་ཡི་གར་འོང་དང་གཟེར་བ་འཇོམས།།ཞེས་དང༌།རང་བྱུང་པས། པ་ཏྲས་བད་ཚད་འཇོམས་པར་བྱེད།། ཅེས་གསུངས། འདི་ལ་རིགས་མང་སྟེ།དྲི་ཚིག་དངུལ་དཀར་མེ་ལོང་ལས།མ་ནུ་ཞེས་པ་སྤྱི་མིང་ཡིན་ཅིང༌། སོ་སོར་རིགས་ཕྱེ་ན།མ་ནུ་པ་ཏྲ་དང༌། མ་ནུ་པུཥྐར་དང༌། མ་ནུ་རུ་རྟ་དང༌། མ་ནུ་རྟ་སྐམ་དང༌།མ་ནུ་ཤུ་ཟུར་དང༌།མ་ནུ་ཁྲག་ཅན་དང༌། མ་ནུ་གསེར་ཤིང་དང༌།མ་ནུ་ལྕགས་ཐག་ཅེས་པ་རྣམས་གསོ་དཔྱད་ཀྱི་གཞུང་མང་པོ་དག་ལས་བཤད་ལ།རྒྱ་ནག་གི་ལུགས་ཀྱི་མ་ནུའི་སྦྱོར་སྡེའི་བསྟན་བཅོས་ལས་ནི་བྱ་འཕུར་སླེབ་ཀྱང་མ་ནུའི་རིགས་སུ་བཤད་པ་སྣང་ངོ༌།།ཞེས་གསུངས།འདི་ནི་མཁས་པའི་བཤད་རྒྱང་གིས་ཕ་རོལ་གཏིང་དཔོག་ཕྱིར་མ་ནུའི་མིང་ཐོག་ཚད་དྲངས་ནས་དྲི་ཡུལ་མིང་ལ་འཁྲུལ་ལམ་མ་འཁྲུལ་བརྟག་པའི་ཆེད་དུ་གསུངས་པ་ཡིན།དོན་ལ་དེ་དག་རིགས་ཕལ་ཆེར་མི་གཅིག་གོ།རྒྱ་གར་སྐད་དུ་མ་ནུ་ཟེར་བ། བོད་ལ་ཡིད་འོང་དང༌། ཤེད་ཆེན་དང༌།ཤེད་ལས་སྐྱེས་དང༌།ཤེད་ཀྱི་བུ་དང༌། མི་རྣམས་ལ་འཇུག་པས།སྨན་གྱི་ཁྱད་ཆོས་ལ་བསྔགས་པའི་མིང་ཡིན་པས།ལོ་མ་མེ་ཏོག་དྲི་མ་སོགས་ཡིད་ལ་འོང་བ་དང༌།ནུས་པ་ཤེད་ཆེ་བ་དང༌།སྐྱེ་སྟོབས་ཤེད་ཆེ་བ་རྣམས་ལ་གདགས་སུ་འོས་པའི་མིང་ཡིན་པས་རིགས་ལ་མ་ངེས་སོ།།བཤད་བྱ་དངོས་ནི་མ་ནུ་པ་ཏྲ།ཞེས་པའི་པ་ཏྲ་ནི། ལོ་འདབ་དང་གོས་ལ་འཇུག་པས།སྐབས་འདིར་ཡིད་འོང་འདབ་མ་ཅན་ནོ།། ངོ་བོ་ནི། བདུད་རྩི་རྫིང་བུར།མ་ནུ་པ་ཏྲ་ཞེས་བྱ་བ།།ལྷོ་བལ་རིག་པའི་འབྱུང་གནས་དང༌།། བསོད་ནམས་ལྡན་པའི་ལྡུམ་རར་སྐྱེ།།རྩ་བ་དུང་གི་ཆོ་ལོ་འདྲ།།ལོ་མ་གཡུ་ལོ་གྱེན་དུ་འབར།། རྒྱབ་ལ་དངུལ་གྱི་བ་སྤུ་ཆགས།།མེ་ཏོག་སེར་འོད་མདངས་དང་ལྡན།། དྲི་ཞིམ་སྤོས་ངད་རྒྱུན་མི་འཆད།།རོ་ནི་མངར་ཁ་ཚ་བ་ལ།།ཞུ་རྗེས་མངར་སྐྱུར་ལྡན་པར་ཞུ།། རང་གི་ནུས་པས་རླུང་ཁྲག་དང༌།།བད་ཀན་ཚ་བ་སེལ་བྱེད་ཅིང༌།། ཕོ་བའི་ལྷེན་དང་བད་མཁྲིས་འཇོམས།།ཞེས་དང༌།སྨན་གྱི་བྱིངས་ལས། མ་ནུ་པ་ཏྲ་ནི་མངར་བའི་ཁ་བ་ཚ་བའོ།། ཞེས་དང༌། གཏེར་མཛོད་ལས།མ་ནུ་པ་ཏྲ་མངར་ཞིང་ཁ།།ཚ་བའི་རོ་དང་ལྡན་པ་ལས།། ཞུ་རྗེས་མངར་ཞིང་སྐྱུར་བར་ཞུ།།རླུང་ཁྲག་ཚ་བ་བད་ཀན་སེལ།། སྣུམ་བསིལ་རྣོ་དྲོ་ལྡན་པ་ཡིས།།ནུས་པའི་ཁྱད་པར་ལྡན་པ་ཡིན།།ཞེས་གསུངས་སོ།། ད་ལྟ་ཡུལ་ཕལ་མོ་ཆེའི་ལྡུམ་རར། བ་འཛུགས་པའི་མ་ནུ་འདིའོ།།ཕལ་ཆེར་པ་ཏྲ་ཞེས་པ་ལོ་མ་ཡིན་པས་ལོ་མ་གཏོང་དགོས་གསུངས་པ་སྒྲ་ཡིན་ཡང་དོན་མིན་པས་རྩ་བ་དགོས་སོ།།