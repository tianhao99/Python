བད་ཀན་གྱི་ནད་གསོ་བཅོས་ཀྱི་ལག་ལེན།
བད་ཀན་གྱི་ནད་ཅེས་པ་ནི་ངོ་བོ་ལྕི་རྟུལ་བསིལ་བ་སོགས་མཚན་ཉིད་བདུན་ལྡན་ཐ་མལ་དུ་གནས་པ་དེ་རྣམ་པར་གྱུར་ཏེ་ལུས་ལ་གནོད་པར་བྱེད་པའི་ནད་ལ་བད་ཀན་གྱི་ནད་ཅེས་ཟེར།
ནད་ཀྱི་འབྱུང་རྐྱེན་ནི།
སློང་རྐྱེན་ཁ་མངར་ལྕི་བསིལ་སྣུམ་བསྟེན་དྲགས།།འགྲངས་རྗེས་དལ་བར་བསྡད་དང་ཉིན་གཉིད་ལོག།རླན་སྟེང་ཉལ་དང་ཆུར་ཞུགས་གོས་སྲབ་འཁྱགས།།གྲོ་སྲན་གསེར་ཐོག་བསེར་ཅན་སུངས་པ་དང་།།ར་སྐོམ་ཤ་རིད་ཚིལ་བུ་འབྲུ་མར་དང་།།རྩི་མར་རུལ་བ་ལོ་ཤུར་ལ་ཕུག་རས།།རི་སྒོག་ལ་སོགས་རྗེན་ཟས་མཐའ་དག་དང་།།མ་ཚོས་པ་དང་ཚིག་པོ་ཁེངས་པོའི་ཟས།།བ་རའི་འོ་མ་ཞོ་དར་ཆུ་གྲང་ཇ།།བཟའ་བཏུང་ཆེས་ཏེ་ཚད་ལས་འདས་པའམ།།སྔ་མ་མ་ཞུ་ཕྱི་མ་ཟོས་པ་ཡི།།རྐྱེན་དེ་རྣམས་ཀྱིས་བད་ཀན་གྲང་ནད་སློང་།།
ནད་ཀྱི་རྟགས།
རྩ་བྱིང་ལ་འཕར་སྟོབས་ཆུང་བ།།དྲི་ཆུའི་མདོག་དཀར་ལ་དྲི་རླངས་ཆུང་བ།།ལྕེ་ཪྙིལ་སྐྱ་ལ་རོ་མི་གསལ་བ།།མིག་སྤྲིན་དཀར་ཞིང་སྐྲངས་པ། །སྣབས་ལུད་མང་ཞིང་མགོ་བོ་འཐོམ་པ།།ལུས་སེམས་ལྕི་ལ་དང་ག་མི་བདེ་བ།།ཟས་སྐོམ་འཇུ་སྟོབས་ཆུང་ལ་ལུས་དྲོད་མེད་པ།།མཁལ་རྐེད་མི་བདེ་ལ་ལུས་ཀྱི་བྱེ་བྲག་འགའ་ཞིག་ཏུ་ལྦ་བ་སྐྱེ་བ།།རྩམ་པ་དང་བད་ཀན་སྐྱུག་ཅིང་འཁྲུ་བ།།དྲན་པ་མི་གསལ་ཞིང་གཉིད་ཆེ་ལ་སྒྱིད་པ་སྐྱུར་བ།།ནམ་ཞོད་ཆེ་དུས་དང་།།སྲོད་དང་སྔ་དྲོའི་དུས།།ཟོས་ཐོག་དེ་ཉིད་དུ་ནད་ལྡང་བ།།ཟས་ལྕི་བསིལ་དང་།།སྤྱོད་ལམ་རླེན་སྟེང་ཉལ་བ།།ལུས་པོ་འཁྱགས་པའི་རིགས་ཀྱིས་ཁྱད་པར་དུ་ན་བ་ཡིན་ན་བད་ཀན་གྱི་ནད་ཡིན་པར་ངེས་སོ།།
གསོ་ཐབས་དངོས།
རྒྱམ་ཚྭ་བཞི་ཐང་།སེ་འབྲུ་ལྔ་བ།སེ་འབྲུ་དྭངས་གནས།ཕྱི་རྒྱུད་རྒོད་མ་ཁ།ཟས་སྨན་བཅུ་བ་སོགས་བསྟེན་རྒྱུ་དང་།གཞན་ཡང་དཔྱད་དུ་ལན་ཚྭ་དང་།བོང་ང་།གཡི་སྤྱང་སོགས་ཀྱི་པགས་པའི་སྤུ་མེ་ལ་བསྲོས་པའི་དུགས་བསྟེན་པ་དང་ནད་ཤིན་ཏུ་རྒྱས་ན་ཚིགས་པ་གསུམ་པ་དང་།བཅུ་གཉིས།མདུན་གྱི་ལྷེན་དང་མེ་མཉམ་གསང་རྣམས་སུ་སྤྲ་མེས་བཅོས་པར་བྱའོ།།