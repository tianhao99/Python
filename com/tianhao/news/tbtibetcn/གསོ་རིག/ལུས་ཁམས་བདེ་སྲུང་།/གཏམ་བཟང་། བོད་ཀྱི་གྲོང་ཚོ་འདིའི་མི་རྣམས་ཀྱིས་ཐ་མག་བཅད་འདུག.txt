གཏམ་བཟང་། བོད་ཀྱི་གྲོང་ཚོ་འདིའི་མི་རྣམས་ཀྱིས་ཐ་མག་བཅད་འདུག
ཉིན་༡ལ་ཐ་མག་སྒམ་ཆུང་༡།  སྒམ་ཆུང་རེར་སྒོར་མོ་༡༠།  ཟླ་༡ལ་སྒོར་༣༠༠། ལོ་གཅིག་ལ་སྒོར་༣༦༠༠། དངུལ་དེས་ནས་རྒྱ་མ་༡༩༠༠ཉོ་ཐུབ་ལ། ཞིང་ཁ་མུའུ་༤ཙམ་ཟིན་ཐུབ་ཅེས་པའི་གྲ་ནང་རྫོང་གྲ་ཕྱི་ཤང་ས་མཚམས་གྲོང་ཚོའི་ཏང་ཀྲི་པུའི་ཧྲུའུ་ཅི་དབང་གྲགས་ཀྱི་རྩིས་ཐོ་འདི་ས་མཚམས་གྲོང་ཚོའི་ནང་མི་ཤེས་མཁན་གཅིག་ཀྱང་མེད།
          སྣང་ཆེན་བཞི་དང་དགའ་ཞེན་བཞིའི་མང་ཚོགས་ཀྱི་སློབ་གསོའི་ལག་ལེན་བྱེད་སྒོ་སྤེལ་བ་ནས་བཟུང་། ལྗོངས་དང་གྲོང་ཁྱེར་རིམ་པའི་སྒྲོག་འགྲེལ་པ་དབང་གྲགས་གསོ་སྦྱོང་ཐེངས་མང་པོར་ཞུགས་པར་མ་ཟད། སྒྲོག་འགྲེལ་ཡང་ཐེངས་མང་བྱས་ཡོད། སྣང་ཆེན་བཞི་དང་དགའ་ཞེན་བཞིའི་ནང་དོན་ཐད་རྒྱུས་མངའ་ཆེ་ལ་གོ་བ་གཏིང་ཟབ་ལེན་ཐུབ་པས།  དབང་གྲགས་ཀྱིས་གྲོང་ཚོ་ཡོངས་སུ་ཐ་མག་དང་ཆང་གཅོད་པའི་བྱ་སྤྱོད་སྤེལ་རྒྱུ་ཁྱབ་སྤེལ་བྱས་པ་ནི། སྣང་ཆེན་བཞི་དང་དགའ་ཞེན་བཞིའི་མང་ཚོགས་སློབ་གསོའི་ལག་ལེན་བྱེད་སྒོ་དེ་སེམས་སུ་ངེས་པ་དང་བྱ་སྤྱོད་དུ་བསྒྱུར་ནས།  གྲོང་མི་ཡོངས་ཀྱིས་ཤེས་དཔལ་ལ་སྣང་ཆེན་དང་འཚོ་བར་དགའ་ཞེན་བྱས་པའི་དར་ཆ་གསལ་སྟོན་བྱ་ཐུབ་ཡོད་པ་རེད།
          ཀརྨ་དབང་རྒྱལ་གྱི་སྣེ་ཁྲིད་འོག  ཚེ་རིང་བཟང་པོ་དང་བྱམས་པ་སོགས་ཁག་དང་པོའི་ཐ་མག་འཐེན་མཁན་རྣམས་རྒྱལ་ཁའི་ངང་ཐ་མག་དང་ཁ་གྱེས་ཐུབ་ཡོད། ཕྱིས་སུ། དབང་གྲགས་ཀྱིས་ཐ་མག་གཅོད་པའི་ཁྱབ་ཁོངས་ཆེ་རུ་བཏང་ནས་གྲོང་ཚོ་ཡོངས་སུ་ཁྱབ་པ་རེད། མིག་སྔར། ལོ་ཧྲིལ་པོར་ནང་དུ་སྡོད་པའི་ཐ་མག་འཐེན་མཁན་མི་༢༡རྒྱལ་ཁའི་ངང་ཐ་མག་དང་ཁ་གྱེས་ཐུབ་འདུག
          ཚེ་དབང་རྒྱལ་མཚན་དང་། རྐ་རྡོ། པ་འབྲུག་སོགས་ཀྱིས་ཆང་བཅད་དེ་དུས་ཚོད་མང་པོ་ཡོང་འབབ་འཚོལ་བར་བེད་སྤྱད་པས། འཚོ་བའི་ཁ་ཕྱོགས་ཡང་སྔར་ལས་གསལ་བར་ཕྱིན་ཡོད། པ་འབྲུག་གི་བཟའ་ཟླ་ཡེ་ཤེས་ཆོས་འཛོམས་ཀྱིས་དབང་གྲགས་ལ་བཀའ་དྲིན་གྲངས་མེད་ཞུ་བཞིན་ཡོད་ལ། དེ་ཙམ་མ་ཟད་ཆང་རག་བཅད་རྗེས་ཀྱི་བདེ་སྐྱིད་ལྡན་པའི་འཚོ་བ་གསར་པ་དེར་བཀའ་དྲིན་ཞུ་བཞིན་ཡོད་པ་རེད།