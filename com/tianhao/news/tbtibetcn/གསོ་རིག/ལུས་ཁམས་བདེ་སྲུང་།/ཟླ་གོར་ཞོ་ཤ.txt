ཟླ་གོར་ཞོ་ཤ
ཟླ་གོར་ཞོ་ཤས་མཆེར་ཚད་སེལ།།ཞེས་པར།རོ་སྐོར་ལས། གོང་མ་གཉིས་བཤད་ནས། ཟླ་གོར་ཞོ་ཤ་དེ་ལས་བསིལ།།ཞེས་དང༌།བདུད་རྩི་ཐིགས་པར། ཟླ་གོར་ཞོ་ཤ་དྲོ་སྙོམས་སྐྲངས་པར་བྱུགས།།དེ་འཇིབས་ས་བོན་འཕེལ་བར་བྱེད་པའི་མཆོག།ཅེས་དང༌། རང་བྱུང་བས།ཟླ་གོར་གློ་ནད་བད་ཀན་ཕན།། ཞེས་གསུངས། མིང༌། ཤ་ལུ་ཀ གླང་མིག མཆེར་པ་ཞོ་ཤ་ཟེར།འཁྲུངས་དཔེར། ཟླ་གོར་ཞོ་ཤ་ཞེས་བྱ་བ།།ཤིང་སྡོང་ཆུང་ལ་ཕྲ་བ་ཡིན།།འབྲས་བུ་ནག་ཁྲ་མཁལ་མའི་དབྱིབས༌།།ཞེས་པ་ཤིང་སྡོང་ཕྲ་ལ་ལོ་མ་སྒོར་མོར་མཐུག་པ།མེ་ཏོག་དཀར་པོ་གང་བུ་སྙིང་འདྲ་བའི་ནང་དུ་འབྲས་བུ་ནག་ཁྲ་མཁལ་དབྱིབས་ལས།ཁྱད་པར་མིང་དང་མཐུན་པར་ཟླ་བ་ཕྱེད་པའི་དབྱིབས་ཅན།།སྒང་དུ་འབྲས་སྒོ་ནག་པོའི་ཆ་ག་དོད་པ་སྟེ།།འགའ་རེར་དཀྱིལ་སྲབ་མཐའ་མཐུག་མཆེར་དབྱིབས་ཡོད་པ་བཟང་གསུངས།འདྲ་ཡིག་ལས།ཟླ་གོར་ཞོ་ཤ་ཟླ་བ་ཕྱེད་ཚལ་འདྲ།།ཞེས་གསུངས་སོ།།