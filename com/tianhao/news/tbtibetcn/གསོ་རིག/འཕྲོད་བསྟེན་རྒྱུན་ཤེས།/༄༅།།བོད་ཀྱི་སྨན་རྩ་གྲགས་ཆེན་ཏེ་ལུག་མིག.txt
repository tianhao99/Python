༄༅།།བོད་ཀྱི་སྨན་རྩ་གྲགས་ཆེན་ཏེ་ལུག་མིག
ལུག་མིག
   རོ་ནུས།རོ་ཁ།ཞུ་རྗེས་བསིལ།ནུས་པས་དུག་དང་དུག་གི་ཤུ་བ་འཇོམས།རིམས་ཚད་སེལ།ཡན་ལག་རྩ་རྒྱུས་རེངས་པ་དང་འཁུམ་པ་བསེངས།རྨའི་རྣག་ཁྲག་སྐེམ།
   འདྲ་དཔེ།འཁྲུངས་དཔེར།ལུག་མིག་ན་སྤང་ཉིན་སྲིབ་སྐྱེ།ལོ་མ་སྔོ་སྐྱ་ཉུང་ལ་སྒོར།སྡོང་པོ་སྨུག་ལ་རིང་བ་ཡིན།མེ་ཏོག་ཨུཏྤལ་འདབ་སྟོང་ལྡན།འདབ་མ་སྔོ་ལ་གེ་སར་སེར།རོ་ནི་ཅུང་ཟད་ཁ་བ་ཡིན།རྒྱལ་བའི་སྤྱན་ཞེས་བྱ་བ་ཡིན།ནུས་པས་རིམས་དང་དུག་ཚད་སེལ།གཞན་ཡང་མི་འཕྲོད་མི་ཕན་མེད།ཞེས་གསུངས།
   སྐྱེ་གནས་དང་ལས་སྣོན།རང་ལྗོངས་ཀྱི་རྫ་སྤང་དང་གྲམ་ཁྲོད་ལྡུམ་གསེབ་གང་སར་སྐྱེ།སྨན་དུ་སྦྱར་བྱ་ནི་མེ་ཏོག་སྟེ།ཟླ་བ་༧ནས་༨པར་བཏུས་ནས་སྔོ་ཆོལ་དམའ་ཕབ་སྐམ་གསེད་ལེགས་ཚགས་བྱ།དེང་སྐབས་ཕལ་ཆེར་ལོ་སྡོང་མེ་འབྲས་ཡོངས་རྫོགས་མཛད།