རྒྱལ་ཡོངས་ཀྱི་སྒོ་བསྟེན་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་མཁན་མི་ཐེངས་ཁྲི་600ལྷག་ཙམ་ཟིན་པ།
ཁྱབ་རྒྱ་ཟམ་མི་ཆད་པར་ཆེ་རུ་དང་འགྲོ་ལུགས་གཉེར་ཐབས་སྟབས་བདེ་རུ་ཕྱིན་པ་དང་བསྟུན་ནས་རྒྱལ་ཡོངས་ཀྱི་སྒོ་བསྟེན་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་མཁན་མགྱོགས་མྱུར་མང་དུ་ཕྱིན་ཏེ། མང་ཚོགས་དེ་བས་མང་བར་དེའི་ཁྲོད་ནས་ཕན་པ་ཐོབ་ཡོད། རྒྱལ་ཁབ་སྨན་བཅོས་འགན་བཅོལ་ཅུས་ཀྱི་བསྡོམས་རྩིས་གྲངས་གཞི་གསར་ཤོས་ལས་མངོན་པར། ཟླ་9པའི་ཟླ་མཇུག་བར། རྒྱལ་ཡོངས་ཀྱི་སྒོ་བསྟེན་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་མཁན་མི་ཐེངས་ཁྲི་600ལྷག་ཙམ་ཟིན་ནས། མི་ཐེངས་ཁྲི་606.36ཟིན་པ་དང་། སྨན་བཅོས་འགན་བཅོལ་ཐེབས་རྩའི་གཏོང་སྤྲོད་བསྡུར་ཚད་54.6%ཟིན་ཡོད།
           མིག་སྔར། རྒྱལ་ཡོངས་ཀྱི་ཞིང་ཆེན་དང་ཤིན་ཅང་ཐོན་སྐྱེད་འཛུགས་སྐྲུན་པིང་ཐོན་ཚང་མར་སྤྱིར་བཏང་གི་སྒོ་བསྟེན་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་འགོ་ཚུགས་ཏེ། ཞིང་ཆེན་རེར་ཉུང་མཐར་ཡང་སྤྱི་འདོམས་ས་ཁུལ་གྱི་དྲ་སྦྲེལ་སྦྲེལ་མཐུད་རེ་ཡོད་པ་མངོན་འགྱུར་བྱུང་ཡོད། ཟླ་9པའི་ཟླ་མཇུག་བར་རྒྱལ་ཡོངས་ཀྱི་སྒོ་བསྟེན་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་པའི་དམིགས་བཙུགས་སྨན་བཅོས་སྒྲིག་གཞིའི་གྲངས་འབོར་ཁྲི་3.46ཟིན་པ་དང་། དམིགས་བཙུགས་སིལ་འཚོང་སྨན་རྫས་ཁང་གི་གྲངས་འབོར་ཁྲི་6.05ཟིན་ཡོད། ཟླ་དང་པོ་ནས་དགུ་པ་བར་ཞིང་ཆེན་བསྒྲལ་ནས་མི་ཐེངས་ཁྲི་606.36ལ་ཐད་ཀར་མཇུག་རྩིས་བརྒྱབ་པ་དེ་སྨན་རིན་སྒོར་དུང་ཕྱུར་15.23དང་འབྲེལ་བ་ཡོད་ཅིང་། ཐེབས་རྩ་ནས་སྒོར་དུང་ཕྱུར་8.31གཏོང་སྤྲོད་བྱས་པས། ཐེབས་རྩའི་གཏོང་སྤྲོད་ཀྱི་བསྡུར་ཚད་54.6%ཡིན་པ་རེད།
           ཞིང་ཆེན་བསྒྲལ་ནས་སྤྱིར་བཏང་གི་སྒོ་བསྟེན་སྨན་ཁང་དུ་སྨན་བཅོས་བྱས་པའི་སྨན་རིན་ཐད་ཀར་རྩིས་ཞུ་བྱེད་སྐབས་སྔོན་ལ་ཐོ་འགོད་དགོས། འགན་བཅོལ་ལ་ཞུགས་མཁན་གྱིས་དྲ་ཕྱིའི་སྒྲུབ་གཉེར་སྒྲིག་གཞིར་ཐོ་འགོད་འགྲོ་ལུགས་གཉེར་ཆོག་པ་དང་། ས་གནས་མང་པོར་དྲ་ཐོག་ཏུ་སྒྲུབ་གཉེར་གྱི་ཐབས་ལམ་བཏོད་ཡོད། ཟླ་དགུ་པའི་ཟླ་མཇུག་བར་རྒྱལ་ཡོངས་ཀྱི་ཞིང་ཆེན་དང་ཤིན་ཅང་ཐོན་སྐྱེད་འཛུགས་སྐྲུན་པིང་ཐོན་ཚང་མས་རྒྱལ་ཡོངས་གཅིག་གྱུར་གྱི་དྲ་ཐོག་ཐོ་འགོད་ཞབས་ཞུའི་ལས་དོན་སྤེལ་འགོ་ཚུགས་ཡོད། སྤྱི་འདོམས་ས་ཁུལ་434ཡིས་རྒྱལ་ཁབ་ཀྱི་ཡུལ་གཞན་དུ་སྨན་བཅོས་བྱེད་པའི་ཐོ་འགོད་ཀྱི་བྱ་རིམ་ཆུང་ངུ་དང་རྒྱལ་ཁབ་ཀྱི་སྨན་བཅོས་འགན་བཅོལ་ཞབས་ཞུའི་ལས་སྟེགས་APPནས་ཡུལ་གཞན་དུ་སྨན་བཅོས་བྱེད་པའི་ཐོ་འགོད་ཞིང་ཆེན་སྒྲོལ་ནས་སྒྲུབ་གཉེར་བྱེད་ཐུབ། འདི་ལོའི་ཟླ་དང་པོ་ནས་དགུ་པའི་བར་རྒྱལ་ཁབ་ཀྱི་གཅིག་གྱུར་གྱི་དྲ་ཐོག་ཐོ་འགོད་ཐབས་ལམ་བརྒྱུད་མི་ཐེངས་ཁྲི་43.51གིས་ཐོ་འགོད་བདེ་བླག་ཐུབ་ཡོད། ཞིང་ཆེན་བསྒྲལ་ནས་སྨན་ཁང་དུ་ཞག་སྡོད་བྱས་པའི་སྨན་རིན་ཐད་ཀར་མཇུག་རྩིས་རྒྱག་རྒྱུ་ཐོ་བཀོད་ཟིན་པའི་འགན་བཅོལ་ལ་ཞུགས་མཁན་ཡིན་ན་དུས་གཅིག་ཏུ་སྒོ་བསྟེན་སྨན་ཁང་དཀྱུས་མའི་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་པའི་ཞབས་ཞུ་གཉེར་ཐུབ་པས་བསྐྱར་དུ་ཐོ་འགོད་བྱེད་དགོས་ཀྱི་མེད།
           འདི་ལོའི་ཟླ་དང་པོ་ནས་དགུ་པའི་བར་མི་ཐེངས་ཁྲི་300ལྷག་ཙམ་ལ་སྨན་ཁང་དུ་ཞག་སྡོད་བྱས་པའི་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་ཐུབ་པས་དོན་མེད་ཡར་རྒྱུག་མར་རྒྱུག་བྱེད་དགོས་བྱུང་མེད་ལ། སྨན་རིན་སྔོན་ལ་གཏོང་དགོས་ཀྱང་བྱུང་མེད། ཟླ་9པའི་ཟླ་མཇུག་བར་རྒྱལ་ཡོངས་ཀྱི་སྨན་ཁང་དུ་ཞག་སྡོད་བྱས་པའི་སྨན་རིན་ཞིང་ཆེན་བསྒྲལ་ནས་ཐད་ཀར་མཇུག་རྩིས་རྒྱག་པའི་དམིགས་བཙུགས་སྨན་བཅོས་སྒྲིག་གཞིའི་གྲངས་འབོར་ཁྲི་5.17ཟིན་ཡོད། ཟླ་དང་པོ་ནས་དགུ་པའི་བར་ཞིང་ཆེན་བསྒྲལ་ནས་མི་ཐེངས་ཁྲི་331.32ལ་ཐད་ཀར་མཇུག་རྩིས་བརྒྱབ་པ་དེ་སྨན་རིན་སྒོར་དུང་ཕྱུར་804.75དང་འབྲེལ་བ་ཡོད་ཅིང་། ཐེབས་རྩ་ནས་སྒོར་དུང་ཕྱུར་465.31གཏོང་སྤྲོད་བྱས་པས། ཐེབས་རྩའི་གཏོང་སྤྲོད་ཀྱི་བསྡུར་གྲངས་57.8%ཟིན་ཡོད།
རྩོམ་སྒྲིག་ཁ། བདེ་སྒྲོན།