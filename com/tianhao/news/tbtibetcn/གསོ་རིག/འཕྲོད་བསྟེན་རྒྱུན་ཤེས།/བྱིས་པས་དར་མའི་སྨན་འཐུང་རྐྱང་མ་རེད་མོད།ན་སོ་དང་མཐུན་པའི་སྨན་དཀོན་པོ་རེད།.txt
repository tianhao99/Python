བྱིས་པས་དར་མའི་སྨན་འཐུང་རྐྱང་མ་རེད་མོད།ན་སོ་དང་མཐུན་པའི་སྨན་དཀོན་པོ་རེད།
བྱིས་པའི་ཆེད་སྨན་དཀོན་པ་འདི་ནི་རང་རྒྱལ་ཙམ་མ་ཟད་འཛམ་གླིང་ལ་འཕྲད་པའི་གནས་ཚུལ་རེད།  དར་མའི་སྨན་ཉུང་འཕྲི་ཡིས་བྱིས་པས་འཐུང་བ་ནི"མུན་ནག་ནང་ལག་སྙོབ"བྱེད་པ་དང་འདྲ་བས།  གནད་དོན་གང་མང་འཕྲད་ཡོང་།  ལྷག་པར་ཞིང་སྡེ་དང་གྲོང་ཁྱེར་ཁྱིམ་བདག་གི་ངོས་ཟིན་ལ་ཡང་བར་ཁྱད་མངོན་གསལ་འདུག པེ་ཅིང་གྲོང་ཁྱེར་བྱིས་པའི་སྨན་ཁང་གི་སྨན་རིག་པའི་ཀྲུའུ་རིན་ཝང་ཞའོ་ལིན་གྱིས་བཤད་རྒྱུར།  བྱིས་ནད་ཚན་ཁག་ཏུ་ལོ་ཚོད་དང་བསྟུན་པའི་སྨན་རིགས་དང་ཚད་གཞི་མཁོ་བ་ཁ་ཚ་དགོས་གཏུག་རེད། 
སྨན་རིགས་མང་ཤོས་བྱིས་སྨན་མིན་པས། ཁྱིམ་བདག་གིས"མང་བ་ལས་ཉུང་བར"རྒྱུན་འཁྱོངས་བྱ་དགོས། 
          རང་རྒྱལ་དུ་བྱིས་སྨན་གོལ་འཛོལ་གྱིས་སྤྱོད་ཚད་ཤིན་ཏུ་མཐོ་བ་འདི་སེམས་ཚགས་བྱ་དགོས་པ་ཞིག་རེད་ལ།ལྷག་པར།  ཞིང་སྡེའི་ཁྱིམ་བདག་གི་བྱིས་པ་སྨན་བསྟེན་པའི་ཉེན་ཁའི་འདུ་ཤེས་ནི་གྲོང་ཁྱེར་གྱི་ཁྱིམ་བདག་གི་འདུ་ཤེས་ལས་དམན་པ་མངོན་གསལ་གྱུར། 
          ཀྲུང་གོའི་རྗེས་རབས་པ་ཐུགས་ཁུར་ཨུ་ཡོན་ཚོགས་པ་དང་རྒྱལ་ཁབ་ཟས་སྨན་ལྟ་སྐུལ་དོ་དམ་སྤྱི་ཁྱབ་ཅུས་མཉམ་དུ"བྱིས་པས་སྨན་སྤྱོད་བདེ་འཇགས་བརྟག་དཔྱད"བྱས་པར་གཞིགས་ན།  རང་རྒྱལ་དུ་བྱིས་པས་གོལ་འཛོལ་གྱིས་སྨན་སྤྱད་པ་བརྒྱ་ཆའི་བཅུ་གཉིས་ནས་སོ་གཉིས་བར་ཡིན་ལ།  སྨན་མི་འཕྲོད་པའི་ནད་རྟགས་འབྱུང་ཚད་བརྒྱ་ཆའི་བཅུ་གཉིས་དང་ཚེག་དགུ་ལ་བསླེབས་འདུག་པས།  དེ་ནི་དར་མའི་ལྡབ་གཉིས་རེད། 
          ཧོ་ནན་ཞིང་ཆེན་ཞིན་གཡང་གྲོང་ཁྱེར་ཧྲི་ཆོ་སྡེ་བའི་སུང་ཚང་ལ་ལོ་ལྔར་སོན་པའི་བུ་མོ་ཞིག་ཡོད།  ང་ཚོས་བྱིས་པའི་སྨན་སྤྱོད་བདེ་འཇགས་གལ་ཆེ་ཚུལ་སྐོར་གླེང་དུས།  བརྒྱད་ཐིག་ལོའི་རྗེས་ཀྱི་སྐུ་ཞབས་སུང་ལ།  བྱིས་པས་སྨན་འཐུང་བར་བབ་བསྟུན་དགོས་པའི་ངོས་ཟིན་མི་འདུག་ལ།  བྱིས་པར་ཆེད་སྨན་ཞིག་ཡོད་པ་ཕལ་ཆེར་གོ་མ་མྱོང་བ་འདྲ་བས། "བྱིས་པར་ཆམ་པ་རེ་ཕོག་ན་སྡེ་བའི་སྨན་ཁང་ལས་སྨན་རེ་བླངས་པ་ཡིན། ཅུང་ལྕི་བར་གནམ་ཁབ་རེ་བརྒྱབ་པ་ཡིན"ཞེས་བརྗོད། 
         "ང་ཚོ་ཚ་བ་རྒྱས་ཏེ་ཆམ་ནད་ཕོག་ན། སྨན་རིལ་སིལ་མར་བྱས་ཏེ་ཤས་བླངས་ནས་འཐུང་བ་ཡིན"ཞེས་རང་ཉིད་བྱིས་དུས་སུ་དར་མའི་སྨན་རིགས་འཐུང་བའི་ཚུལ་བརྗོད་བྱུང་ལ།  དེར་ལུགས་འགལ་གྱི་གནད་དོན་ཡོད་པར་སེམས་ཀྱིན་མི་འདུག  སྐབས་དེར་ཕ་མས་སྨན་རིལ་ཀ་ར་དང་ཀར་ཁུ་དུ་བརྗོད་དེ་བླུད་ཀྱིན་ཡོད་པས།  ད་ལྟ་མཁལ་མ་ཚིལ་བཏུམས་ཀྱི་བྱེད་ཐབས་འདི་བུ་མོ་ལ་བཀོལ་བཞིན་འདུག  སུང་ལགས་ཀྱིས་སྨན་པས་བྱིན་པའི་རྟགས་ག་གེ་མོའི་གཉན་འཇོམས་རིལ་བུ་ལྡུད་སྐབས།  རིལ་བུ་སིལ་མར་བྱས་ཏེ་ཤས་ཙམ་སྟེར་བ་ལས།  བྱིས་པར་ཆེད་སྤྱོད་ཀྱི་རིལ་སྨན་ཡོད་པ་ཤེས་མི་འདུག་ལ།  སིལ་མ་བྱས་པ་ཡང་དག་ཡིན་མིན་ཡང་ཉམས་མྱོང་ཙམ་ལ་བསྟེན་གྱིན་ཡོད་ཅེས་གསུངས་བྱུང་། 
          དྲང་མོ་བཤད་ན། སུང་སྐུ་ཞབས་ལྟ་བུ་མང་པོ་ཡོད་དེ། ཀྲུང་གསར་དྲ་བའི་བདེ་ཐང་ལེ་ཚན་གྱིས་བཅར་འདྲི་བྱས་པའི་ཁྲོད་དུ། མི་མང་ཤོས་ཀྱིས་བྱིས་པའི་ཆེད་སྤྱོད་སྨན་དྲོ་བ་འཇམ་པོ་མེད་པས། དར་མའི་སྨན་རིལ་སིལ་བུར་བྱས་ཏེ་སྟེར་གྱིན་འདུག 
          རྒྱལ་ཁབ་ཟས་སྨན་ལྟ་རྟོག་ཅུས་ཀྱིས་འབྲེལ་ཡོད་ཡིག་ཆར་གཞིགས་ན།  རང་རྒྱལ་དུ་རྫས་འགྱུར་སྨན་རིགས ༣༥༠༠ ལྷག་ཡོད་ལ།  དེའི་ཁྲོད་བྱིས་པར་ཆེད་སྤྱོད་རིགས ༦༠ ཡང་མི་ཟིན་པར།  སྨན་རིགས་ཀྱི  ༩༠﹪ལྷག་ལ་བྱིས་སྨན་མེད།  དཔེར་ན་སྨན་བྱེ་རྔུབ་རྫས་དང་འོག་འཇུག་སྨན(མས་བཏང)མངར་ཆུའི་ལྡེ་གུ   ལྡུག་སྨན(ཡས་བཏང)རླངས་འགྱུར་སྨན(རླངས་བདུག)སོགས་རིགས་ཁ་ཤས་ཙམ་ལས་མི་འདུག 
          པེ་ཅིང་གི་ཧུ་སྲས་མོ་ལགས་ཀྱིས་ལོ་ལྔར་སོན་པའི་བུ་མོར་སྨན་ལྡུད་སྐབས།  ཧ་ཅང་སེམས་ཆུང་གིས"མང་བ་ལས་ཉུང་བར"རྒྱུན་འཁྱོངས་བྱེད་བཞིན་ཡོད།  "གྲོང་ཁྱེར་ཆེ་ཤོས་དག་ཏུ་བྱིས་པའི་ཚན་ཁག་དང་བྱིས་པའི་སྨན་ཁང་ཡོད་པས། བྱིས་པས་སྨན་སྤྱོད་པ་ཅུང་གཟབ་ནན་ཡིན"ཧུ་སྲས་མོས་མུ་མཐུད་དུ་བཤད་རྒྱུར།  ཞི་མོས་དར་མའི་སྨན་འཐུང་སྐབས།  སྨན་པས་ལོ་ཚོད་དང་ལུས་ཚད་ལྟར་སྨན་གྱི་ཚད་བརྗོད་ངེས། 
         ཧུ་སྲས་མོས།  མི་རྣམས་ཀྱི་བདེ་ཐང་གི་འདུ་ཤེས་མཐོ་རུ་སོང་བ་དང་བསྟུན་ནས།  སྨན་རིག་ཤེས་བྱ་ཁ་ཤས་རྒྱ་ཁྱབ་ཏུ་འགྲོ་བཞིན་ཡོད།  ལྷག་པར་ཁྱིམ་བདག་མ་ཁ་ཤས་ཁྱིམ་ཚང་གི"ནད་གཡོག་མར"གྱུར་འདུག་པར་འདོད།  ཀྲུང་གསར་བདེ་ཐང་ལེ་ཚན་གྱིས་རིམ་མེད་བཅར་འདྲི་བྱས་པའི་རྒྱལ་གཉེར་ལས་ཁུངས་གེ་མོའི་ལས་བཟོ་བ་ལྔ་བོས།  བྱིས་པས་སྨན་འཐུང་དུས་ཧ་ཅང་སེམས་ཆུང་བྱ་བཞིན་པ་ཡོད་དེ།  རྒྱུན་མཐོང་བྱིས་སྨན་ཡང་གཅིག་གཅིག་གཉིས་གཉིས་བྱས་བཞིན་ཡོད། 
ལག་པས་སྨན་འཇལ:སྨན་བཀོལ་ཚད་ལས ༡༠％ བར་ཁྱད་རྒྱུགས། 
         "མིག་སྔར་སྨན་རིགས་མང་ཤོས་བྱིས་པའི་ནད་ཐོག་ཚོད་ལྟ་བྱས་མེད་པས།  དེར་བསྟུན་གྱི་བྱིས་སྨན་བཀོལ་བའི་གསལ་བཤད་མེད་པར།  བྱིས་པའི་ལོ་ཚོད་དང་ལྕི་ཚད།  གཟུགས་གཞི་སོགས་ལ་བལྟས་ཏེ།  དར་མར་སྤྱོད་པའི་ཚད་གཞི་ལ་དམིགས་ཏེ།  སྨན་འོས་འཚམ་ཞིག་སྟེར་བ་ལས་ཐབས་མི་འདུག"ཅེས་པེ་ཅིང་གྲོང་ཁྱེར་བྱིས་པའི་སྨན་ཁང་གི་སྨན་རིག་པའི་ཀྲུའུ་རིན་ཝང་ཞའོ་ལིན་གྱིས་གསུངས་པ་མ་ཟད།  ཁོས་ཀྲུང་གསར་དྲ་བའི་བདེ་ཐང་ལེ་ཚན་ལ་མུ་མཐུད་བཤད་རྒྱུར།  བྱིས་པ་ནི་དམིགས་བསལ་གྱི་ཚོགས་པ་ཞིག་རེད།  དམར་འབྱར་དང་ལྷག་པར་སྔུན་སྐྱེས་བྱིས་པའི་མཁལ་མཆིན།དབང་རྩ།  གསང་རྒྱུད་ཟགས་བཤེར།  ཁྲག  མཚོག་མ་སོགས་ཀྱི་སྐྱེ་དངོས་ཆགས་ཐུབ་མེད་པར།  ནར་སོན་བཞིན་པའི་སྒང་ཡིན་པས།  ལུས་སུ་སྨན་རྫས་འཇུ་ཁྱབས།བསྒྱུར།  འདེད་སོགས་ནུས་པ་དར་མ་དང་སྡུར་ན་ཁྱད་ཆེ་བར།  སྨན་རྫས་ལ་ཚོར་སྣང་རྐྱེན་པོ་ཡོད་པས།  སྨན་རིགས་ཀྱིས་གནོད་ཕོག་སླ་མོ་རེད། 
        ལོ་རྒྱུས་སུ་བྱིས་སྨན་གོལ་འཛོལ་གྱི་དོན་རྐྱེན་གང་མང་བྱུང་ཡོད་དེ།  ༡༩༣༧ ལོར་ཨ་རིའི་སྨན་སྦྱོར་ཀུང་ཟི་གེ་མོའི་སྨན་གཉེར་བཀའ་བཅུ་བ་ཝ་ཐིར་ཅིན་སུ་ཡིས་བྱིས་པས་སྨན་འཐུང་སྟབས་བདེ་ཡོང་ཆེད།  ཀན་ཅོ་གཉིས་པ་དང་ཆུ་འཇུ་རྫས་སུ་སྤྱད་དེ།  རོ་དྲི་མདོག་གསུམ་འཛོམས་པའི་སྨན་ཆུ་བཟོས།  ༡༩༣༨ ལོར་སྨན་འདིས་མི ༡༠༧ དུག་ཕོག་ཏེ་རྐྱེན་ལམ་དུ་ཤོར།  རྗེས་སུ་སྲོག་ཆགས་དཔེ་གཞི་རུ་བཟུང་སྟེ་ཚོད་ལྟ་བྱས་པ་ན།  ཧ་ཨན་པིན་རང་ངོས་སུ་དུག་མི་འདུག་པར།  དུག་གི་གཏེ་བོ་ནི་བཟོ་ལས་སུ་སྤྱོད་པའི་ཀན་ཅོ་གཉིས་པ་ཡིན་པ་ཤེས།  ཨ་རིིའི་རྒྱལ་ཕྲན་མཉམ་འབྲེལ་ཁྲིམས་རས་ཀན་ཅོ་གཉིས་པས་ཆང་བཅུད་ཀྱིས་ཚབ་བྱས་ཏེ།  ལྷད་ཞུགས་དང་གསལ་བཤད་རྫུན་མ་བཀོལ་བའི་ཉེས་མིང་གིས་ཀུང་ཟི་འདིར་ཨ་སྒོར ༡༦༨༨ ཡི་ཆད་བཅད།  སྨན་སྦྱོར་བཀའ་བཅུ་བ་ཝ་ཐིར་ཅིན་སི་འགྱོད་གདུང་དང་རེ་ཆད་ཀྱིས་རང་སྲོག་བཅད།  དེ་མིན། "ཞེན་ལོག་འདུག་པའི་དོན་རྐྱེན(འདི་ནི ༡༩༥༩ ལོར་ཞི་ཏི་ནས་ཡ་མ་གཟུགས་ཀྱི་བྱིས་པ་གང་མང་ཞིག་སྐྱེས། ༡༩༦༡ ལོར་ལོན་ཁྲི་ཡིས་དེ་ནི་སྦྲུམ་མའི་ཞེན་ལོག་འདུག་ཐབས་སུ་བཀོལ་བའི་སྨན་གྱིས་བཟོས་པ་ཡིན་པར་བཤད)" "དམར་འབྱར་རུས་ཁྲག་གསར་འགོག་བསྡུས་རྟགས(Gray baby sydomeཕྲུག་གུ་དམར་འབྱར་དུས་དུས་ལིན་མེ་རྩི་ཡིས་དུག་ཕོག་ནས།རུས་པ་གསར་སྐྱེད་དང་ཁྲག་གསར་བསྒྱུར་ལ་གནོད་པའི་ནད་རྟགས་ཤིག)"སོགས་ལ་ཡོད། 
          ཝང་ཞའོ་ལིན་གྱིས་སྟོན་རྒྱུར། མིག་སྔར་ཁྲོམ་ར་རུ་སྨན་རིགས་མང་ཤོས་བྱིས་པར་མཐུན་པའི་ཚད་དང་རིགས་མེད་པས། བྱིས་པར་དར་མའི་སྨན་རིགས་བཅག་སྟེ་མི་སྟེར་ཀ་མེད་དུ་གྱུར་པའི་གནས་ཚུལ་རྒྱུན་དུ་འབྱུང་བཞིན་ཡོད།  དེར་ལྟར་སྨན་ཚད་ལུགས་མཐུན་མིན་པའི་གནད་དོན་ཡང་འཕྲད་ཡོང་། 
          ཝང་ཞའོ་ལིན་གྱིས་སྟོན་རྒྱུར། མི་ཁ་ཤས་ཀྱིས་ལག་པས་སྨན་འཇལ་བའི་ཡང་དག་ཚད་ལ་ཆེད་དམིགས་ཀྱིས་ཚོད་ལྟ་བྱས་པ་ལྟར་ན། ཕྱེད་ཀའི་ཡན་གྱི་སྨན་ཚད་ལ ༡༠％ ཡི་གོ་འཛོལ་འདུག  གཞན་སྨན་ཚད་ཡུག་མ་ལྟར་མ་འཐུང་བར། སིལ་མར་བྱས་ན་ནུས་པ་གཏོར་བརླག་ཏུ་འགྲོ་ལ། སྨན་རྫས་འཇུ་སྤྱོད་ལ་ཤུགས་རྐྱེན་ཐེབས་སྲིད། 
          རང་རྒྱལ་དུ་ནད་རིགས་གང་དག་ལ་བྱིས་སྨན་འདུག་ཅེ་ན། ཝང་ཞའོ་ལིན་གྱིས་གསུངས་རྒྱུར། པེ་ཅིང་བྱིས་པའི་སྨན་ཁང་གིས་གཙོ་ཁྲིད་བྱས་ཏེ ༢༠༡༡ ལོ་ནས ༢༠༡༣ ལོའི་བར་རྒྱལ་ཡོངས་ཀྱི་བྱིས་པའི་སྨན་སྤྱོད་ལ་བརྟག་དཔྱད་བྱས་པར་གཞིགས་ན། སྨན་ཁང ༡༥ ཡིས་བྱིས་པའི་ནད་ཐོག་ལ་བཀོལ་བའི་སྨན་རིགས ༡༠༩༨ ཀྱི་ཁྲོད་དུ། བྱིས་པའི་ཆེད་སྨན ༤༥ ཙམ་ལས་མི་འདུག་ཅིང་།  དེ་དག་ལས་ནད་ཐོག་བཀོལ་ཆོག་ཆོག་གི་སྨན་རིགས ༢༢ དང་།  དེ་མིན ༢༣ འདུས་ཡོད།  སྨན་དེ་དག་གཙོ་བོ་འཚོ་བཅུད་གསོ་བ་དང་།  དབུགས་ལམ་སྡེ་ཁོངས(ཆམ་ནད་ཀྱི་རིགས)འཇུ་ལམ་སྡེ་ཁོངས(བཤལ་སྐྱུགས་ཀྱི་རིགས)རིམས་འགོག་བསྒྱུར་གཏོང་བ་སོགས་ལས།  ནད་རིགས་གཞན་ལ་ཆེད་སྤྱོད་ཀྱི་སྨན་ནི་ཤིན་ཏུ་ཉུང་དང་ཉུང་། 
          ཝང་ཞའོ་ལིན་གྱིས་མུ་མཐུད་དུ་བཤད་རྒྱུར།  བྱིས་ནད་ཚན་ཁག་ཏུ་བྱིས་པའི་ན་སོ་དང་བསྟུན་པའི་སྨན་རིགས་དང་གྲངས་ཚད་མཁོ་གལ་ཆེ་བར་འདུག  དཔེར་ན།  ནད་ཐོག་རྒྱུན་དུ་སྤྱོད་པའི་ཁ་ཐོ་ཕུའུ་ལིན་གྱི་ཆེ་ཆུང་རིགས ༢༥mg ༥༠mg ༡༠༠mg གསུམ་ལས་མེད།  སྨན་འདི་བྱིས་པར་སྤྱོད་ཚད་ནི ༠.༡-༠.༣mg/kg ཡིན་པས།  ལོ་གཅིག་མ་ཟིན་པའི་བྱིས་པ་ཞིག་ལ་མཚོན་ན།  བཀོལ་ཚད་ཧའོ་ཧྲིན་ཁ་ཤས་ཙམ་ཡིན་པས།  གཤེར་གཟུགས་ཀྱི་རྣམ་པ་མེད་པའི་སྨན་འདི།  ལག་པས་བཅག་པ་ནས་བཀོལ་སྤྱོད་མི་བྱེད་ཀ་མེད་རེད།  དེ་ལྟར་ལགས་ན།  སྨན་བཀོལ་ཚད་ཡང་དག་མིན་པའི་གནད་དོན་འབྱུང་ལ། ཚབས་ཆེ་ན་སྨན་དུག་ཏུ་འགྱུར་ཉེན་ཆེ། 
          "ད་དུང་ནད་ཐོག་ཏུ་བཀོལ་ཚད་ཅུང་ཆུང་ཡང་། ནད་རིགས་ཁ་ཤས་ལ་ངེས་པར་དུ་བཀོལ་དགོས་པའི་སྨན་རིགས་འགའ། རྒྱུ་རྐྱེན་གང་མང་གིས་ཉུང་བའམ་མེད་པའི་གནད་དོན་འདུག དཔེར་ན་དམར་འབྱར་གྱི་རྩ་འཁུམ་བཅོ་བའི་པགས་པ་སྐུལ་རྩི་ལྟ་བུ"ཅེས་ཝང་ཞའོ་ལིན་གྱིས་བརྗོད། 
         རྒྱུས་ལོན་བྱུང་བ་ལྟར་ན། རང་རྒྱལ་གྱི་བྱིས་སྨན་ཉུང་བའམ་མེད་པའི་གནད་དོན་འདུག་ཀྱང་། དར་མའི་སྨན་དང་སྡུར་ན་བྱིས་སྨན་ཞིབ་འཇུག་གི་མ་རྩ་མཐོ་ལ། རེ་ཞུའི་བརྒྱུད་རིམ་རྙོག་འཛིང་ཆེ་ལ། དུས་རིང་ཉེན་ཆེ་བའི་གནས་བབས་ཤིག་མིག་མདུན་དུ་ལྷགས་ཡོད་པས། སྨན་ལས་བཟོ་གྲྭར་ཐོན་སྐྱེད་བྱེད་པའི་ཧུར་སེམས་མི་འདུག  
          རང་རྒྱལ་གྱི་བྱིས་པར་འཕྲོད་པའི་སྨན་སྣ་ཉུང་བ་དང་།  ཚད་གཞི་ཡང་དག་མེད་པ།སྨན་རྫས་ནད་ཐོག་དངོས་སུ་སྤྱད་དེ་ཞིབ་འཇུག་བྱས་པའི་རྨང་ཞན་པ།  སྨན་སྟེར་ལུགས་དང་བསྟེན་ལུགས་ཚད་ལྡན་མིན་པར་དམིགས་ཏེ།  རྒྱལ་ཁབ་འཕྲོད་བསྟེན་ཅུས་དང་འཕེལ་རྒྱས་ཅུས་སོགས་སྡེ་ཁག་དྲུག་མཉམ་འབྲེལ་གྱིས།  ༢༠༡༤ ལོིའི་ཟླ ༥ པའི་མཇུག་ཏུ《བྱིས་པས་སྨན་སྤྱོད་བདེ་འཇགས་ཁག་ཐེག་བྱེད་པའི་བསམ་འཆར་འགའ》ཞེས་པ་བསྒྲགས་ཏེ།  རེ་ཞུའི་ཡུན་ཐུང་དུ་གཏང་ནས་གསར་བཟོ་ཞིབ་འཇུག་ཡོང་བར་སྟབས་བདེ་བསྐྲུན་པ།  བྱིས་སྨན་ནད་ཐོག་ཏུ་བཀོལ་བའི་ཉམས་མྱོང་གསག་པ་དང་རམ་འདེགས་བྱེད་པར་སྐུལ་མ།  བྱིས་པའི་སྨན་རིགས་བཟོ་གྲའི་ཐོན་རྫས་ལེགས་བཅོས་དང་ཐོན་སྐྱེད་ལག་རྩལ་གསར་བསྒྱུར་ལ་རམ་འདེགས་བྱ་དགོས་ཞེས་བསྟན་ཡོད། 
མཛུབ་མོས་རི་སྟོན། 
          ཝང་ཞའོ་ལིན་གྱིས་གསལ་བཤད་བྱས་པ་ལྟར་ན།  བྱིས་སྨན་དཀོན་པའི་གནས་ཚུལ་ནི་ཀྲུང་གོ་ཙམ་མ་ཟད་འཛམ་གླིང་ལ་འཕྲད་པའི་གནད་དོན་ཞིག་རེད(ལྷག་པར་བྱིས་པའི་སྨན་རྣམ་དང་ཚད་གཞི་དཀོན)དེ་ཙམ་མ་ཟད།  སྨན་ཁ་ཤས་བྱིས་ནད་ལ་མི་འཕྲོད་པའི་ཚུལ་ཀྱང་འབྱུང་བཞིན་ཡོད་པས།  ནད་བཅོས་ལ་གནོད་པ་ལས་ཕན་མི་ཡོང་བར་འདུག 
          འདི་ལྟ་བུའི་གནས་ཚུལ་ལ་དམིགས་ཏེ།  རྒྱལ་ཁབ་གང་མས་སྨན་རྫས་ཞིབ་འཇུག་དང་ཐོན་སྐྱེད་ཀྱི་དོ་དམ་དང་སྲིད་ཇུས་ཀྱི་ཐོག་ནས་སྐུལ་མ་བྱེད་བཞིན་ཡོད།  དཔེར་ན ༡༩༩༢ ལོར་ཨ་རིའི་ཟས་སྨན་ལྟ་སྐུལ་དོ་དམ་ཅུས(FDA)ཀྱིས་བརྟག་དཔྱད་སྙན་ཞུ་ཞིག་ཏུ།  འཐུང་སྨན་རིགས་ཀྱི ༧༥％ རུ་བྱིས་པས་ཇི་ལྟར་འཐུང་དགོས་པའི་སྐོར་གྱི་གསལ་བཤད་མི་འདུག་པས།  ༡༩༩༤ ལོའི་ཟླ ༡༢ པའི་ནང་དེར་གཟས་ནསFDAཡིས"བྱིས་སྨན་ཁྲིམས་སྲོལ"དང་པོ་བསྒྲགས།  དེ་ནས་བཟུང་FDAཡིས་བྱིས་སྨན་ཞིབ་འཇུག་དང་ཐོན་སྐྱེད་སྐུལ་མ་བྱེད་པར་གཙོས་སུ་བཟུང་།  བྱིས་སྨན་བྲིན་པོ་རང་བྱུང་བས ༡༩༩༧ ལོའི་དེང་རབས་ཅན་གྱི་ཁྲིམས་དོན་གྲོས་གཞི་དང་།  ༢༠༠༢ ལོའི་བྱིས་སྨན་ལེགས་གྲས་རྫས་རིགས་ཁྲིམས་དོན་གྲོས་གཞིའི་ཁྲོད་དུFDAཡིས་མ་དངུལ་ཀྱིས་སྐུལ་མ་བྱེད་ཐབས་སྤྱད།  ལྷག་པར ༡༩༩༨ ལོའི་བྱིས་ཚན་དམིགས་བསལ་ཁྲིམས་སྲོལ་ཁྲོད་དུ་ཁྱད་འཕགས་ཀྱིས་དབང་ཆ་བསྩལ་ཏེ།  སྨན་རིགས་བཟོ་གྲྭས་བྱིས་སྨན་དང་བྱིས་སྨན་བཀོལ་སྤྱོད་ཀྱི་ཚད་གཞི་གཏན་ཕབ་ཐུབ་ན།  གསར་འབྱེད་དབང་ཆ་གཞན་དང་སྡུར་ན་ཟླ་དྲུག་གིས་རིང་དུ་གཏང་ཆོག་པར་བཟོས།  ཁྲིམས་སྲོལ་འདི་ལ ༩༨ ལོའི་བྱིས་ཚན་ཁྲིམས་སྲོལ་ཞེས་ཀྱང་བརྗོད། 
          དེ་ལས་གཞན།  FDAཡིས ༢༠༠༣ ལོའི་བྱིས་ཚན་ཞིབ་འཇུག་འདྲ་མཉམ་ཁྲིམས་སྲོལ་ཁྲོད་དུ།  ཐོན་རྫས་གེ་མོ་བྱིས་པ་མང་པོར་བཀོལ་སྤྱོད་བྱ་ངེས་བར་ཐག་གཅོད་བྱས་ན།  FDAཡིས་སྨན་འདིའི་བྱིས་ཚན་ཞིབ་འཇུག་གིས་སྨན་གསར་ཕྱེ་བའི་རེ་ཞུ་འབྲི་བར་སྐུལ་མ་བྱས།  འདི་ལྟ་བུའི་སྐུལ་གཏོང་སྲིད་ཇུས་ཀྱིས་ཕན་ཆེན་པོ་བསྐྱེད་ཡོད་དེ།  དུས་རབས ༢༠ པའི་ལོ་རབས ༩༠ པ་ནས་བཟུང་།  བྱིས་ཚན་ལ་འཕྲོད་པའི་སྨན་སྣ ༡༠༠ ལྷག་ལ་གོ་མིང་སྤྲད།  དེ་དང་མཉམ་དུ ༢༠༠༥ ལོའི་ཟླ ༧ པར་ཐོན་རྫས ༡༢༤ ཡི་ནད་ཐོག་སྨན་བཅོས་ཀྱི་རྣམ་གྲངས ༢༥༠ ཚོད་ལྟ་བྱས།  ༢༠༠༧ ལོའི་ཟླ ༥ པའི་བརFDAཡིས་ཆོག་མཆན་ཐོབ་པའི་སྨན་རྫས ༡༣༦ ལ་བྱིས་ཚན་ཆེད་སྤྱོད་ཀྱི་དབང་ཆ་ཐོབ།  འདི་དག་གིས་ཨ་རིས་བྱིས་པའི་སྨན་རྫས་ཆེད་སྤྱོད་དང་ཚད་གཞི་སོགས་ཕུན་སུམ་ཚོགས་པར་བཏང་ཡོད་པ་མཚོན་ནུས་པ་མ་ཡིན་ནམ།   
    ཁ་བྱང་ཕྱི་མོ། བྱིས་པས་དར་མའི་སྨན་འཐུང་རྐྱང་མ་རེད་མོད། ན་སོ་དང་མཐུན་པའི་སྨན་དཀོན་པོ་རེད།