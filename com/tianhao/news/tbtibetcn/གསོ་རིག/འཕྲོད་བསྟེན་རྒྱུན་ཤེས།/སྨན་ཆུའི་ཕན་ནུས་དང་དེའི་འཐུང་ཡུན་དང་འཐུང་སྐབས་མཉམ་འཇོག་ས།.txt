སྨན་ཆུའི་ཕན་ནུས་དང་དེའི་འཐུང་ཡུན་དང་འཐུང་སྐབས་མཉམ་འཇོག་ས།
སྤྱིར་རང་ཞིང་དུ་སྨན་ཆུའམ་ཆུ་ཚན་མང་པོ་ཞིག་ཡོད་དེ།དཔེར་ན་ཁྲི་ཀའི་ཆུ་ཚན་དང་ཕེན་ཨན་རྫོང་གི་ས་དཀར་ཆུ་ཁོལ།མེན་ཧོ་ཡི་ཆི་ལེ་སི་ཆུ་ཚན་སོགས་ལྟ་བུ་ཡིན་ལ།དེས་ན་སྨན་ཆུ་འཐུང་ན་ཇི་ཞིག་ལ་ཕན་ཐོགས་ཡོད་ཅེ་ན།སྨན་ཆུ་ལ་གཉན་འཇོམ་སྐོམ་སེལ་དང་ལུས་ཁམས་གསོ་ཞིང་རླུང་ལ་ཕན་པ་དང་།ཟས་འཇུ་བ།ཟུངས་ཁྲག་སྙོམས་པ་བཅས་ཀྱི་ཕན་ནུས་ལྡན།རྒྱུན་དུ་སྨན་ཆུ་འཐུང་ན་ལུས་ཕུང་བདེ་ཐང་ལ་ཕན།སྨན་བཅོས་ཕྱོགས་ནས་བཤད་ན་ཟས་ཟ་འདོད་མེད་པ་དང་ཟས་ཀྱི་བྲོ་བ་མི་ཚོར་བ།ཕོ་བས་མི་བཞུ་པ།ཕོ་བ་སྦོས་ཤིང་གཟེར་བ།ཟ་མ་ཟོས་ན་ཕྱིར་སྐྱུག་པ།ཕོ་ཁར་སྐྱུར་ལངས་ནས་འགག་དྲི་རྒྱག་པ།ཤ་དང་སྣུམ་མི་འཇུ་བ།ཁྲག་ངན་འཕེལ་བ།ཟུངས་ཁྲག་ཟད་པ།སྐྱི་པགས་ཀྱི་རྨ་ཤུལ་བཅས་གསོ་བ་དང་།ཁྱད་པར་དུ་མཆིན་ཚད་དང་ཕོ་བ་སྨུག་པོ།རྒྱུ་སོར་བཅུ་གཉིས་པའི་སྨུག་པོ།དལ་བའི་རང་བཞིན་གྱི་ཕོ་ཚད།རྒྱུ་མའི་ནད།ཟླ་མཚན་དཀར་པོ།བཤལ་ནད།རྩ་འགག་པ་སོགས་ཀྱི་ནད་རིགས་གསོ་བའི་ནུས་པ་ལྡན། 
 སྨན་ཆུ་འཐུང་ནས་ནད་གསོ་བ་དེ་ཉེ་བའི་ལོ་འགའི་རིང་གི་སྨན་ཆུ་འཐུང་ནས་ནད་རིམས་དྲག་པ་ལས་ར་སྤྲོད་བྱུང་ཞིང་།འཇུ་བྱེད་མ་ལག་གི་ནད་རིགས་དག་གསོ་བར་ནུས་པ་གཟེངས་སུ་ཐོན་ཡོད།སྨན་ཆུའི་འཐུང་ཡུན་དང་འཐུང་ཚད་དེ་ན་ཡུན་གྱི་རིང་ཐུང་དང་ནད་ཀྱི་ཡང་ལྕི།ནད་པའི་སེམས་ཁམས།ལོ་ཆེ་ཆུང་།སྨན་ཆུ་འཐུང་བའི་ཆོད་སེམས་དང་ཡིད་ཆེས་སོགས་རྒྱུ་བཅོས་ནས་ནད་སོས་པའི་ནུས་པ་འབྱུང་བ་ཞིག་ཡིན།སྤྱིར་ལོ་ཆེ་ཞིང་ནད་ལྕི་བ་དང་ན་ཡུན་རིང་ན་ཆུ་འཐུང་བའི་དུས་ཡུན་རིང་དགོས་པ་དང་།ནད་ཡང་ཞིང་ལོ་ཆུང་ན་ཆུ་འཐུང་བའི་དུས་ཡུན་ཀྱང་རིང་བོ་མི་དགོས།ང་ཚོས་མེན་ཧི་རྫོང་གི་ཆི་ལི་སི་སྨན་ཆུང་དཔེར་བླངས་ནས་བཤད་ན།ནད་བབ་སྤྱིར་བཏང་བ་ཞིག་ཡིན་ཚེ།སྨན་བཅོས་དུས་ཡུན་ཉིན་ཉི་ཤུ་ནས་ལྔ་བཅུ་བར་ཡིན།བྱེ་བྲག་གི་ནད་བབ་དང་བསྟུན་ནས་ཞོལ་གྱི་སྨན་ཆུ་འཐུང་སྲོལ་འདི་དག་ལ་མཉམ་འཇོག་བྱེད་དགོས་སྟེ།གཅིག་ནི་དལ་བའི་རང་བཞིན་གྱི་ཕོ་ཚད་དང་མཁྲིས་ཚད་བཅས་ལ་སྨན་ཆུ་ཟླ་གཉིས་ནས་གསུམ་བར་འཐུང་ན་ཕལ་ཆེར་སངས་དྲག་ཏུ་འགྲོ་བ་དང་།ནད་ཡང་བསྐྱར་མི་འཕར་བའི་ཆེད་དུ་ཕྱིན་ཆད་ལོ་གཉིས་ཀྱི་རིང་ལ་དུ་བ་དང་ཆང་འཐུང་མི་ཉན།གཉིས་ནི་ཕོ་བ་སྨུག་པོ་དང་རྒྱུ་སོར་བཅུ་གཉིས་པའི་སྨུག་པོ་ལ་ཉིན་བཞི་བཅུ་ནས་ལྔ་བཅུ་ལ་འཐུང་ན་ཕན་ཐོགས་ཡོད་པ་ཤེས་ཐུབ།གཞན་ཆང་དང་ཕོག་ཐུག་ཆེ་བའི་ཟ་མར་གཏན་དུ་གཟབ་དགོས།གསུམ་ནི་རྒྱུ་ནད་དང་བཤལ་འགགཟླ་མཚན་དཀར་པོ།བཤལ་ནད་སོགས་ལ་ཉིན་བཅུ་བཞི་ནས་ཉེར་གཅིག་བར་དུ་འཐུང་ན་ཕན་ཐོགས་ཡོད་པ་ཤེས་ཐུབ།གནས་སྐབས་ཀྱི་ཁོག་པ་བཤལ་བ་དང་ན་བ་ལ་སྨན་ཆུ་རྒྱ་མ་གཅིག་ནས་བཅོ་ལྔའི་ནང་དུ་ཀ་ར་དཀར་པོ་སྲང་གཅིག་ནས་བཅོ་ལྔ་བསྲེས་ནས་འཐུང་རྗེས་གཉིད་ལོག་ནས་ངལ་གསོ་ཅུང་ཙམ་བྱས་ན་ནད་དེ་རྣམས་སེལ་ཐུབ།བཞི་ནི་ཟས་མ་ཞུ་བ་སོགས་ལ་སྤྱིར་བཏང་དུ་ཉིན་བཅུ་བཞི་ནས་སུམ་ཅུ་ལ་འཐུང་ན་ཕན་ཐོགས་སྲིད།ལྔ་ནི་ཁྲག་ངན་འཕེལ་བའི་ནད་དེ་ལོ་ལོན་ལ་མང་བ་དང་།དེ་ནི་ཁྲག་རྩ་སྲ་མོར་གྱུར་བ་ལས་བྱུང་བ་ཞིག་ཡིན་ལ།དེ་ལ་སྨན་ཆུ་ཉིན་བཞི་བཅུ་ནས་དྲུག་ཅུ་ལ་འཐུང་ན་ཕན་ནུས་ཆེན་པོ་ཐོན་ཐུབ།དྲུག་ནི་ཟུངས་ཁྲག་ཟད་པ་དང་སྙིང་གཡུག་པ།སེམས་འཚབ་པ་སོགས་སྙིང་ནད་ལ་འབྲེལ་བ་ཡོད་པ་ལ་སྨན་ཆུ་ཉིན་ཉེར་གཅིག་ནས་དྲུག་ཅུ་ལ་འཐུང་ན་ཟུངས་ཁྲག་ཕལ་ཆེར་རྒྱས་ནས་རྒྱུན་ལྡན་དུ་འགྱུར་བ་དང་།རྗེས་སུ་རྒྱུན་དུ་འཐུང་ན་བདེ་ཐང་ལ་ཕན་ནུས་ཆེན་པོ་ཡོད།བདུན་ནི་ཡི་ག་ལོག་པ་དང་ཆུ་སྐྱུར་སྐྱུགས་པ།འཇུ་བྱེད་མི་ལེགས་པ་བཅས་ལ་སྤྱིར་བཏང་དུ་ཉིན་བཅུ་ནས་ཉིན་ཉི་ཤུ་བར་དུ་འཐུང་ན་ཕན་ནུས་བཟང་བོ་ཐོན་ཐུབ།བརྒྱད་ནི་དུས་སྔ་མའི་མིད་པའི་སྐྲན་ནད་དང་ཕོ་བའི་སྐྲན་ནད་ལ་ཟླ་གསུམ་ནས་ལྔ་བར་འཐུང་དགོས་ལ།ཤ་རིགས་ཉུང་ཟ་དང་སྣུམ་རིགས་ཉུང་བའི་དཀར་ཟས་ལ་བསྟེན་ཏེ་ཐུན་མང་ཞིང་ཉུང་ཟ་བྱས་ན་ཚེ་ཐག་ཇེ་རིང་ལ་གཏོང་ཐུབ།དགུ་ནི་ཐོག་དང་པོར་སྨན་ཆུ་འཐུང་མཁན་ཞིག་ཡིན་ཚེ།སྨན་ཆུ་འདི་འཐུང་མ་ཐག་ཏུ་སྐྱུག་རྒྱུ་ཡོང་བ་དང་ཁོག་པ་བཤལ་བ་སོགས་ཀྱི་རྟགས་འབྱུང་སྲིད་ལ།དེ་ནི་རྒྱུན་ལྡན་གྱི་མངོན་རྟགས་ཤིག་ཡིན་པས་ཉིན་གསུམ་ནས་ལྔ་འགོར་རྗེས།   རྟགས་དེ་དག་རང་ཤུགས་སུ་ཡལ་འགྲོ་བ་ཡིན།བཅུ་ནི་གློ་བ་དབུགས་སྐྲང་ནད་དང་ཆམ་ནད་བྱུང་ཡོད་ཚེ།སྨན་ཆུ་འཐུང་མི་ཉན་ལ།ནད་སངས་དྲག་བྱུང་རྗེས་འཐུང་དགོས།འདི་ནི་ལོ་འགའི་ལྟ་ཞིབ་ཀྱི་ཉམས་མྱོང་དངོས་ལས་ར་སྤྲོད་བྱུང་བ་ཡིན་པས་མཉམ་འཇོག་བྱེད་རྒྱུ་གལ་ཆེ།བཅུ་གཅིགཆུ་འཐུང་ཚད་ནི་ཉིན་རེའི་སྔ་མོར་ཁོག་སྟོང་དུ་འཐུང་དགོས།དང་ཐོག་ཆུ་རྒྱ་མ་གཅིག་ནས་གཉིས་འཐུང་བ་དང་།ཉིན་གསུམ་ནས་ལྔ་འགོར་རྗེས་ངེས་པར་དུ་ཆུ་རྒྱ་མ་ལྔ་ཡན་འཐུང་དགོས།ཆུ་འཐུང་བ་ཙམ་གྱིས་ཕོ་བ་སྦོས་པའི་སྣང་ཚུལ་འབྱུང་ཡང་དུས་ཚོད་ཕྱེད་ཀའི་རྗེས་སུ་སྣང་ཚུལ་དེ་མེད་འགྲོ་བས་དོགས་པ་ཟ་མི་དགོས།བཅུ་གཉིས།འཇུ་བྱེད་མ་ལག་གི་ནད་རིགས་ལ།ཐེངས་དང་པོར་ཡོང་ནས་ནུས་པ་ཐོན་རྗེས།ངེས་པར་དུ་ནད་བཅོས་སྔོན་འགོག་གལ་ཆེན་དུ་བཟུང་ནས།བསྟུད་མར་ཐེངས་གསུམ་ལ་ཡོང་དགོས་ཤིང་།གཙོ་བོ་ཆོད་སེམས་དང་ཡིད་ཆེས་བརྟན་པོ་ཡོད་དགོས་པ་ཞིག་ཡིན།