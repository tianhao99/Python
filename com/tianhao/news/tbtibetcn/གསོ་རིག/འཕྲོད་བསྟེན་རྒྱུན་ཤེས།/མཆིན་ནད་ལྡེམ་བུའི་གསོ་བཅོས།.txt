མཆིན་ནད་ལྡེམ་བུའི་གསོ་བཅོས།
བོད་ཀྱི་གསོ་བ་རིག་པ་ཞེས་པ་ནི་རིག་པའི་གནས་ཆེ་བ་ལྔའི་ནང་གི་གཞན་རྗེས་སུ་འཛིན་པའི་རིག་པ་སྟེ། སྐྱེ་བོའི་ལུས་སྲོག་གི་འགལ་རྐྱེན་ནད་རིགས་སེལ་ཞིང་མཐུན་རྐྱེན་ཚེ་བསོད་ཀྱི་དཔལ་སྤེལ་བའི་རིག་གནས་ཁྱད་པར་ཅན་ཞིག་ཡིན། དེར་བརྟེན་དེང་སྐབས་རྒྱལ་སྤྱིའི་ཐོག་ཏུའང་བོད་ཀྱི་གསོ་བ་རིག་པ་ལ་མཐོང་ཆེན་དང་ཞིབ་འཇུག་བྱེད་བཞིན་ཡོད། དེ་བས་བདག་གིས་བོད་ཀྱི་གསོ་བ་རིག་པ་ལས་མཆིན་ནད་ལྡེམ་བུའི་བཅོས་ཐབས་ཅུང་ཟད་བརྗོད་པར་བྱ་སྟེ།
དང་པོ། མཆིན་ནད་ལྡེམ་བུའི་ངོ་བོ།
      དེ་ཡང་བོད་ཀྱི་གསོ་རིག་གི་ནད་ཐོག་ལག་ལེན་སྟེང་མཐོང་བ་མང་ལ་བཅོས་པར་དཀའ་བའི་མཆིན་ནད་བཅོ་བརྒྱད་དུ་བགྲང་བ་ལས་མཆིན་ནད་ལྡེམ་བུ་ཟེར་བ་ནི། མཆིན་ཚད་བྱུང་ནས་ཅུང་འགོར་ཡོད་པ་དང་། རང་ཉིད་ལ་གསལ་མི་གསལ་གྱི་ནད་རྟགས་ཚོར་ཤེས་ཅུང་ཡོད་པ། ཟས་སྤྱོད་ལུས་ཁམས་དང་མི་མཐུན་བསྟེན་པ་ལས་བསླངས་པ་སོགས་ཀྱི་མཆིན་ཚད་རང་བཞིན་གྱི་འགོ་ནད་ཅིག་རེད།
གཉིས་པ། མཆིན་ནད་ལྡེམ་བུའི་སློང་རྐྱེན།
      སློང་རྐྱེན་ནི། རྒྱུན་དུ་ཆང་རག་མང་བོ་འཐུང་བ་དང་། ཟས་སྐོམ་ཚ་སྐྱུར་སྣུམ་རིགས་བསྟེན་དྲངས་པ། མཁྲིས་ནད་གསོ་བཅོས་མ་བྱས་པར་ཡུན་རིང་འགོར་བ། ཕོ་བར་དྭངས་མའི་ནུས་པ་ཤོར་བ། ལྷག་པར་དུ་ནད་འདི་ཡོད་པའི་ནད་པར་འབྲེལ་འདྲིས་བྱེད་སྐབས་གཙང་སྦྲར་དོ་སྣང་མ་བྱས་པ་སོགས་ཀྱིས་ནད་འདི་སློང་གིན་ཡོད།
གསུམ་པ། མཆིན་ནད་ལྡེམ་བུའི་ནད་རྟགས།
      ནད་རྟགས་ལ། མཆིན་ནད་ལྡེམ་བུ་མི་ཚོར་བས། གཉིད་མེད་ཁོང་སྙོམས་ལུས་ལྕི་ཟས་མི་འདོད། ཁྲག་བྲོས་ཤ་དང་རུས་པ་ཁད་ཀྱིས་སྐམ། ཞེས་པ་ལྟར། ནད་རྟགས་ནི། མཆིན་པར་ན་ཟུག་ཡོད་པ་མི་ཚོར་བ་དང་། གཉིད་མི་ཁུག་པ། ལུས་ཁམས་ལྕི་ལ་ཐང་ཆད་པ། ཟས་ལ་དང་ག་མེད་པ། ཁྲག་ཤེད་མར་ཆག་པ། མགོ་ཡུ་འཁོར་བ། བཤལ་སྐྱུགས་བྱེད་པ། ཤ་མདོག་སྐྱ་སེར་དང་སྨུག་སྐྱའི་མདོག་མངོན་པ། ཟས་མི་འདོད་ཅིང་འཇུ་སྟོབས་ཆུང་བས་རིམ་གྱིས་ཁྲག་འབྲོས་ཤ་རུས་ཁད་ཀྱིས་སྐམ་པ་བཅས་ཀྱི་ནད་རྟགས་མངོན།
བཞི་བ། བརྟག་དཔྱད།
      ཁྱད་པར་གྱི་བརྟག་དཔྱད་ལས། འཕར་རྩ་རྒྱུ་བ་ཕྲ་ལ་བྱིས་ཞིང་ཀན་རྩ་གཉིས་ཅུང་གྲིམ་པ་དང་། དྲི་ཆུའི་མདོག་དམར་སེར་དྭངས་ཤས་ཆེ་ལ་ཝུ་བ་སངས་པ་སྐྱེན། མིག་སྤྲིན་ཅུང་སེར་བ། ལྕེ་བ་མདོག་སྐྱ་སེར་ཆགས་པ་བཅས་སོ།