ལུས་ཁམས་འགྲུབ་བྱེད་ཀྱི་དངོས་པོའི་རྨང་གཞི།—གནོད་བྱ་བཅུ།
གནོད་བྱ་བཅུ་ཞེས་པ་ནི་འབྱུང་འགྱུར་ངོ་བོ་ལོག་པའི་སྐབས་ཀྱི་བྱེད་ལས་ལ་བལྟོས་ནས་བཏགས་པའི་དྭངས་མ་ཁྲག་ཤ་ཚིལ་རུས་རྐང་ཁུ་བ་བཅས་ལུས་ཟུངས་བདུན་དང་། དྲི་མ་བཤང་གཅི་རྔུལ་གསུམ་བཅས་ཀྱི་བསྡུས་མིང་སྟེ། ལུས་ལ་ནད་ཀྱིས་གནོད་པར་བྱ་བའི་ཡུལ་གནད་དྲིལ་ན་འདི་བཅུ་ལས་མི་འདའ་བའི་ཕྱིར་དེ་ལྟར་དུ་བརྗོད་པ་རེད།   དེ་ནི་ལྟོས་བཅས་ཀྱི་སྒོ་ནས་བཤད་པ་ཞིག་སྟེ།   རླུང་མཁྲིས་བད་ཀན་བཅས་གནོད་བྱེད་ལ་བལྟོས་ནས་འདི་ལ་གནོད་བྱ་ཞེས་བཏགས་པའོ།   །རྒྱུ་མཚན་ནི་ཉེས་གསུམ་འཕེལ་ཟད་འཁྲུགས་པའི་ཟུག་རྔུས་གནོད་པར་བྱ་བའི་ཡུལ་ལུས་ཟུངས་དང་དྲི་མ་ཁོ་ན་ལས་མ་འདས་པ་དང་གནོད་པ་བྱེད་མཁན་ཏེ་ཁམས་དེ་དག་གི་ཡུལ་དུ་ཟུག་རྔུ་གཏོང་པ་པོ་རླུང་མཁྲིས་བད་ཀན་གསུམ་ཁོ་ན་ལས་མི་འདའ་བས་སོ། །གནོད་བྱ་ལུས་ཟུངས་དང་དྲི་མའི་གོ་དོན་ནི་ལུས་ཟུངས་ཞེས་ལུས་ཁམས་རྗེས་སུ་འཛིན་པར་བྱེད་པའི་དོན་དང་དྲི་མ་ཞེས་ཟས་སྐོམ་དང་ལུས་པོའི་དྲོད་ཁམས་ཀྱི་སྙིགས་མ་ཕྱིར་འདོར་པའི་དོན་ཏེ། མིང་འདི་གཉིས་དེང་གིས་བཤད་པའི་རྙིང་དོར་གསར་ལེན(新陈代谢)གྱི་གནས་ལུགས་དང་ཡང་སྦྱར་མི་ཆོག་པ་ཆེར་མེད་སྙམ་སྟེ་ལུས་ཟུངས་ཀྱི་ཆ་དེ་སྡུད་ལེན་དང་དྲི་མའི་ཆ་དེ་རྙིང་དོར་བྱེད་དགོས་པ་སྨོས་ཅི་དགོས།  
          གནོད་བྱ་བཅུ་བོའི་རང་བཞིན་དང་དེ་ཉིད་ལུས་ཁམས་འགྲུབ་བྱེད་ཀྱི་དངོས་པོའི་རྨང་གཞི་རུ་ཚུལ་ཇི་ལྟར་གྲུབ་ཅེ་ན།     ལུས་ཟུངས་དང་པོ་ཟས་སྐོམ་གྱི་དྭངས་མ་ནི།  འཇུ་བྱེད་དབང་པོས་ཟས་སྐོམ་རིགས་བཞུས་ནས་ཁྲག་གནས་སུ་བསྡུ་ཐུབ་པར་གྱུར་བའི་བཅུད་ལ་ཟེར་བ་དང་།   ཁྲག་དང་ཤ་སོགས་ལུས་ཟུངས་ཕྱི་མ་རྣམས་འཕེལ་ཞིང་ལུས་པོ་འགྲུབ་བྱེད་དང་ཚེ་སྲོག་འགུལ་སྐྱོད་ལ་མཁོ་བའི་རྫས་ཀྱི་འབྱུང་ཁུངས་འབའ་ཞིག་གོ །   ཁྲག་ཅེས་པ་ལུས་ཟུངས་གཉིས་པ་ཟས་ཀྱི་དྭངས་མ་ལ་བརྟེན་ནས་བྱུང་བ་མངལ་གནས་དུས་སུ་མཆིན་པས་བསྐྱེད་ཅིང་དར་མའི་དུས་སུ་ཟས་སྐོམ་གྱི་དྭངས་མ་རྐང་གིས་བསྐྱེད་པའི་ཟུངས་རྩ་ལམ་དུ་རྒྱུ་བའི་གཤེར་ཁུའི་རྣམ་པ་ལུས་ཡོངས་ལ་ཁྱབ་པའི་ཁ་དོག་དམར་པོ་བྱེད་ལས་གཙོ་བོ་ནི་སྐྱེལ་འདྲེན་ཏེ་དྭངས་མ་རྣམས་ལུས་ཡོངས་ལ་སྐྱེལ་ཞིང་སྙིགས་མའི་རིགས་ཕྱིར་འདྲེན་པས་སྲོག་འཚོ་བར་བྱེད་པའི་ལས་བྱེད་པ།   ཤ་ཞེས་ཁྲག་གི་དྭངས་མ་སྐྱེལ་ཡུལ་གཙོ་བོ་དམར་ལ་སྙི་བའི་ཁམས་ཏེ་ལུས་པོའི་ཕྱི་ནང་བར་གསུམ་ནས་རུས་སྒྲོམ་ཧྲིལ་བོར་འདག་ཞལ་བྱས་པ་ལྟར་གཡོགས་ཤིང་ལུས་དབྱིབས་གྲུབ་པར་བྱེད་པ།  ཚིལ་ཞེས་ཤའི་བར་རམ་ཕྱི་རོལ་དུ་ཆགས་པའི་ཁ་དོག་སེར་པོའམ་དཀར་ཤས་ཅན་སྣུམ་གྱི་རང་བཞིན་ལུས་ཀྱི་དྲོད་བསྲུང་བའི་ནུས་པ་ཅན། རུས་པ་ནི་ལུས་ཁམས་ཀྱི་སྒྲོམ་གཙོ་བོ་མཁྲང་ཞིང་འདེགས་སྐྱོར་གྱི་ནུས་པ་ལྡན་པ་ཁ་དོག་དཀར་པོ་དབྱིབས་མ་ངེས་པ། རྐང་ཞེས་པ་ནི་ལུས་ཟུངས་དྲུག་པ་རུས་པའི་སྦུབས་རྣམས་སུ་གནས་པའི་མར་ཏེ་སྣུམ་ཅན་པ།   ཁུ་བ་ནི་རིགས་རྒྱུད་སྤེལ་བའི་ས་བོན་བསམ་སེའུས་བསྐྱེད་ཅིང་སྐྱེས་པར་ཆུ་སོ་བརྒྱུད་ནས་འཁྲིག་དུས་ཕྱིར་འབྱིན་པ་མདོག་དཀར་པོ་གཤེར་གྱི་རང་བཞིན་དང་བུད་མེད་ལ་ཁམས་དམར་ཟླ་བ་རེ་བཞིན་མངལ་ལས་སྐྱེས་པ་དེའོ།  །དེ་བཞིན་དྲི་མ་གསུམ་གྱི་དང་པོ་བཤང་བ་ནི།  ཟས་ཟོས་པ་རྣམས་མེ་དྲོད་གསུམ་གྱིས་དྭངས་སྙིགས་གཉིས་སུ་ཕྱེས་པའི་ཕྱི་མ་རྒྱུ་ལོང་སོགས་ཀྱི་གནས་སུ་ཕོ་བའི་ཁ་ཟས་རྣམས་རིམ་པས་ཡར་རྟེན་པ་དང་སྙིགས་མ་རུལ་བར་བྱས་ཏེ་ཕྱིར་གཏོང་བ་དང་།    གཅི་བ་ནི་སྐོམ་འཐུང་བའི་སྙིགས་མ་གོང་ལྟར་ཕོ་བ་ནས་རྒྱུ་མ་དང་བཅས་པའི་རྩ་ལམ་ཕྲ་མོ་བརྒྱུད་དེ་མཆིན་པར་འགྲིམས་ཤིང་མཁལ་གནས་སུ་དྭངས་སྙིགས་ཕྱེས་པ་དྭངས་མ་ལུས་ཀྱི་ཆུ་སེར་དང་སྙིགས་མ་རྒྱུ་གྲོག་རྩ་ནས་ལྒང་བར་འབབ་པ་ནང་ཁྲོལ་དུ་གནས་པའི་སྙིགས་མ་སླ་བ་རྣམས་རིམ་པས་བརྟེན་པ།  རྔུལ་ནི་ཚིལ་གྱི་སྙིགས་མ་སྟེ་ལུས་ཁམས་ཀྱི་དྲོད་དང་བསྟུན་ནས་ཆུ་སེར་དང་མཉམ་དུ་བ་སྤུའི་བུ་ག་ནས་ཕྱིར་གཏོང་བའི་གཤེར་ཁུའོ།  །གནོད་བྱ་བཅུའི་ཁོངས་སུ་ཐད་ཀར་བགྲང་ཐུབ་མེད་པའི་རྩ་པགས་ཆུ་རྒྱུས་ཀླད་རྒྱུངས་དང་སོ་སེན་བ་སྤུ་སྐྲ་ཞག་སོགས་ལུས་ཟུངས་དྲི་མ་དང་བཅས་པའི་ལུས་ཁམས་འགྲུབ་བྱེད་ཀྱི་རྒྱུ་ཇི་སྙེད་པ་རྣམས་ཀྱང་གནོད་བའི་ཁོངས་སུ་འདུ་བས། འདིར་གནོད་བྱ་བཅུ་ཞེས་བཅུ་གྲངས་ངེས་ཚིག་ཏུ་བྱས་པ་ནི་གཙོ་བོའམ་གནད་དྲིལ་བའི་དབང་གིས་ཡིན་པ་ཤེས་དགོས་ལ་སྤྱིར་གནོད་བྱའི་ཡུལ་མང་པོ་ཞིག་ཡོད་པས་གནོད་བྱ་ཁམས་ཞེས་ཁམས་སྒྲ་སྦྱར་བའང་དེ་དོན་རེད།  
          ལུས་པོའི་གནས་ལུགས་དང་མཚན་ཉིད་ཀྱིས་གཙོས་པའི་བོད་ལུགས་གསོ་རིག་གི་གྲུབ་པ་ལུས་ཀྱི་གཞུང་ལུགས་ལ་མཚོན་ན།  སྔ་མ་ནི་ལུས་ཁམས་ཀྱི་གྲུབ་ཚུལ་ཏེ་དངོས་པོའི་རྨང་གཞི་འབུར་དུ་དོད་ནས་གསུངས་ཡོད་ལ། ཕྱི་མ་ནི་ལུས་ཁམས་ཀྱི་ཁྱད་ཆོས་ཏེ་དངོས་པོའི་ནུས་པ་གཙོར་བཟུང་ནས་འཆད་པ་ཞིག་རེད།   དེ་བས་ངོས་ནི་གནས་ལུགས་ཀྱི་བརྗོད་བྱ་གཙོ་བོར་གནོད་བྱ་ཁམས་དང་མཚན་ཉིད་དུ་གནོད་བྱེད་ཉེས་པའི་བསྟན་དོན་གཙིགས་སུ་བཟུང་ཡོད་པར་ངོས་འཛིན་བཞིན་ཡོད་ལ་དོན་གྱི་གནས་ལུགས་སྟེང་ཅི་ལྟར་བསམ་ཡང་དེ་ལྟར་ཡིན་ཤས་ཆེ་བས་གཞན་ལའང་ཡིན་ལུགས་སྒྲོག་བཞིན་ཡོད།   ཚིག་དེ་ཇེ་གསལ་དུ་བཏང་ན།   སྤྱིར་གནོད་བྱ་གནོད་བྱེད་གཉི་གའི་བདག་ཉིད་དུ་གྱུར་པའི་ནད་ལུས་ཟུངས་དྲི་མ་གང་ཡང་འབྱུང་བའི་རང་བཞིན་དང་།   འབྱུང་བ་གང་ཡང་རྫས་དངོས་པོའི་རང་བཞིན་གཟུགས་སུ་གྲུབ་རྟེན་ཡིན་པ་འདྲ་ནའང་། བྱེ་བྲག་ཏུ་བགར་ནས་བཤད་ན་ས་ནི་རླུང་མེ་ཆུ་གསུམ་གྱི་གཞིའམ་རྟེན་མཐར་ཐུག་པ་སྟེ་དངོས་པོའི་རྨང་གཞི་ཡིན་པས་གནོད་བྱ་ཁམས་ནི་དོན་ལ་འབྱུང་བཞི་ལས་སའི་ཁམས་ཤས་ཆེ་བ་ཡིན་ལ།  རླུང་མེ་ཆུ་གསུམ་ནི་རིམ་པ་བཞིན་གནོད་བྱེད་རླུང་མཁྲིས་བད་ཀན་ཏེ། པོད་དམར་ལས། རླུང་ནི་དབུགས་རྣམས་སོ། །མཁྲིས་པ་ནི་དྲོད་རྣམས་སོ། །བད་ཀན་ནི་ལུས་ཀྱི་རླན་གཤེར་རྣམས་སོ། །ཞེས་དང་། ཇི་སྐད་དུ། ཆུ་མེ་རླུང་གསུམ་ནད་ཡིན་ཏེ། །ཞེས་གསུངས་པ་སོགས་ལས་ང་ཚོས་གནོད་བྱེད་ཉེས་པ་ནི་ཚེ་སྲོག་འགུལ་སྐྱོད་ཀྱི་དངོས་པོའི་བྱེད་ནུས་དང་གནོད་བྱ་ལུས་ཟུངས་ནི་ཚེ་སྲོག་འགུལ་སྐྱོད་ཀྱི་དངོས་པོའི་རྨང་གཞི་ཡིན་པ་ཤེས་ཐུབ་ལ།   དེ་གཉིས་ཀྱི་འབྲེལ་བ་ནི་དབང་བསྒྱུར་བྱ་དང་དབང་སྒྱུར་མཁན་གྱི་འབྲེལ་བ་སྟེ་གནོད་བྱ་ནི་གནོད་བྱེད་ཀྱི་དབང་བསྒྱུར་བ་དང་གནོད་བྱེད་ནི་གནོད་བྱའི་དབང་སྒྱུར་མཁན་ཡིན་པ་དང་། རྟེན་གཞི་གནོད་བྱ་དང་བརྟེན་པ་གནོད་བྱེད་ཡིན་ཙ་ན་རྟེན་དང་བརྟེན་པའི་འབྲེལ་བའང་གྲུབ།