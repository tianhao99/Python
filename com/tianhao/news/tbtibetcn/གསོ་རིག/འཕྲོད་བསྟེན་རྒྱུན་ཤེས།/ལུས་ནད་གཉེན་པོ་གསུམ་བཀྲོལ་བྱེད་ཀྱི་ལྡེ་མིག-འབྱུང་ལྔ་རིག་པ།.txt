ལུས་ནད་གཉེན་པོ་གསུམ་བཀྲོལ་བྱེད་ཀྱི་ལྡེ་མིག-འབྱུང་ལྔ་རིག་པ།
སྨན་པའི་བདག་ཉིད་ཆེན་པོ་རྗེ་བཙུན་གཡུ་ཐོག་པས། འགྲོ་བའི་ལུས་འདི་འབྱུང་བ་བཞི་ལས་གྲུབ།  །གསོ་བྱའི་ནད་ཀྱང་འབྱུང་བ་བཞི་ཡིས་བསྐྱེད།  །གཉེན་པོའི་སྨན་ཡང་འབྱུང་བཞིའི་ངོ་བོ་ཉིད། །ལུས་ནད་གཉེན་པོ་བདག་ཉིད་གཅིག་པུར་འབྲེལ།  །ཞེས་ཕྱི་ནང་གསོ་རིག་གི་བརྗོད་དོན་མཐའ་དག་མདོ་རུ་དྲིལ་ན་གང་གསོ་བའི་གཞི་ལུས་དང་། གསོ་བར་བྱ་བའི་ལས་ནད། གསོ་བྱེད་ཀྱི་གཉེན་པོ་སྨན་བཅས་གསུམ་དུ་འདུས།  བོད་ལུགས་གསོ་རིག་གིས་དེ་གསུམ་པོ་རང་བྱུང་ཁམས་ཀྱི་དངོས་པོའི་ཆོས་ཉིད་ལས་བྱུང་བའི་འབྱུང་ལྔ་རིག་པ་ཁོ་ནར་བརྟེན་ནས་བཀྲོལ་ཅིང་འགྲེལ་རྒྱག་གི་ཡོད་པ་རེད།   
          འབྱུང་ལྔ་རིག་པ་ཞེས་པ་ནི་རང་བྱུང་ཁམས་ཀྱི་དངོས་པོའི་སྣང་ཚུལ་ལ་བརྟེན་ནས་ཕྱི་ནང་གི་བརྟན་གཡོའི་དངོས་པོ་ཕྲ་རགས་ཡོད་ཚད་ཀྱི་གྲུབ་ཆ་དང་། རང་བཞིན། འགྱུར་ལྡོག་བཅས་ཀྱི་ཆོས་ཉིད་ལ་ཤེས་རྟོགས་བྱེད་པའི་རིག་པ་སྟེ་རང་བྱུང་ཚན་རིག་གི་རྨང་གཞི་ཞིག་ཡིན།  དེ་ཡང་འབྱུང་བ་ཞེས་པའི་གོ་དོན་ནི་འབྲས་བུའི་མིང་རྒྱུ་ལ་བཏགས་པ་སྟེ།  སྣོད་བཅུད་ཁམས་ཀྱི་དངོས་པོ་ཐམས་ཅད་ས་དང་། ཆུ། མེ། རླུང་། ནམ་མཁའ་བཅས་འདི་ལྔས་རྒྱུ་བྱས་པ་ལ་བརྟེན་ནས་འབྱུང་བ་ཁོ་ན་ཡིན་པས་ན་འབྱུང་བ་ཞེས་དང་། གཞན་གྲྭ་བ་མངོན་ཤེས་ཀྱི་སློབ་མའི་ཐུ་བོར་གྱུར་པ་མ་ཅིག་ལབ་སྒྲོན་སོགས་ཀྱིས་ས་སོགས་འབྱུང་བ་ལྔ་བོ་སུས་ཀྱང་བྱ་རྩོལ་མ་བྱས་པར་རང་བཞིན་དུ་འབྱུང་བས་ན་འབྱུང་བ་ཞེས་ཀྱང་བརྗོད།  འབྱུང་བ་དེ་དག་གི་མིང་ཐོགས་ཚུལ་གྱི་སྟེང་ནས་བཤད་ན།  མི་རྣམས་ཀྱི་མིག་ལམ་དུ་ཐད་ཀར་སྣང་བའི་ཕྱི་རོལ་ཡུལ་གྱི་འབྱུང་བའི་ཁམས་ཆེན་པོ་མི་འདྲ་བ་ལྔ་ཡོད་པར་བརྟེན་ནས་བྱུང་བ་དང་།   འབྱུང་བ་ལྔའི་མིང་ཐོག་མར་བྱུང་ཞིང་དེ་ལྟར་ངོས་འཛིན་བྱས་པ་ནི་ཕྱི་རོལ་གྱི་སྣང་ཚུལ་ཆེན་པོ་ཐད་ཀར་མིག་ལ་མངོན་པའི་རིགས་པ་རགས་མོ་ཞིག་ཡིན་མོད། རྗེས་སུ་དེ་ཉིད་གཟུགས་མཐའ་ཕྲ་རབ་སོགས་མཐའ་དག་ལ་སྦྱར་ནས་བཤད་པ་ནི་ཕྲ་ཞིང་ཞིབ་པའི་རིག་ལམ་ཟབ་མོ་ཞིག་སྟེ། ས་ཁམས་ཞེས་པར་མཚོན་ན་ཕྱིའི་འབྱུང་བ་སའི་ཕུང་བོ་ཙམ་གྱི་གོ་དོན་ལས་རྣམ་པར་བརྒལ་ཏེ་རྫས་གང་འགྲུབ་བྱེད་ཀྱི་རྒྱུ་ཕྲ་མོ་སྲ་བའི་ཆ་ཤས་ཀྱི་གཟུགས་ཀྱི་རང་བཞིན་ཞིག་ལ་གོ་དགོས་པ་དང་།  དེ་བཞིན་ཆུ་ཁམས་ཞེས་པ་གཟུགས་ཉིད་གཅིག་ཏུ་སྡུད་པའི་གཤེར་བའི་ཆ་ཤས་ཀྱི་རྣམ་པ་ཞིག་དང་། མེ་ཁམས་ཞེས་པ་རྫས་གང་སྨིན་ནམ་འཚར་བར་བྱེད་པའི་དྲོད་ཀྱི་ཆ་ཤས་དང་།  རླུང་ཁམས་ཞེས་པ་གཡོ་བ་སྟེ་འགུལ་སྐྱོད་ཀྱི་ནུས་པའི་རང་བཞིན་ཞིག་དང་།   ནམ་མཁའི་ཁམས་ཞེས་པ་གཟུགས་སུ་འགྲུབ་པར་གོ་འབྱེད་པའི་ནུས་པ་ཐོན་པ་ཞིག་ཏུ་ཤེས་དགོས།     རྒྱུ་མཚན་འདིའི་ཐད་ནས་བཤད་ན།   གཟུགས་རེག་ལྡབ་འགྱུར་ཁྲི་ཕྲག་དུ་མས་ཆེར་གཏོང་ཐུབ་པའི་དེང་གི་གློག་འཕྲུལ་ཕྲ་མཐོང་ཆེ་ཤེལ་གྱི་འོག་ནས་མཐོང་བའི་ཕྲ་ཕུང་རིགས་གང་ཡང་། ཤིན་ཏུ་ཕྲ་བའི་འབྱུང་བ་ལྔའི་རང་བཞིན་གྱི་ཆ་ཤས་ཡོད་ངེས་ཡིན་ལ། དེང་དུས་ཚན་རིག་པ་ཚོས་རྫས་ཕྲ་རགས་ཀྱི་གྲུབ་ཆའི་ཡོན་སུའོ་གང་མང་ཞིག་གསུང་གི་ཡོད་པའང་མཐར་གཏུགས་ན་འབྱུང་བ་ལྔའི་རང་བཞིན་དུ་མ་གཏོགས་པ་ཅི་ཡང་མེད་ངེས། 
          ལུས་ནད་གཉེན་པོ་གསུམ་གྱིས་བསྡུས་པའི་བོད་ལུགས་གསོ་རིག་གི་ནང་དོན་ཕྲ་རགས་ཐམས་ཅད་ལ་འབྱུང་ལྔ་རིག་པས་མ་ཁྱབ་པ་གཅིག་ཀྱང་མི་སྲིད་ལ།  དེ་ནི་གཞི་འཛིན་དང་རིམ་པ་མང་བའི་ངོས་འཛིན་བྱེད་སྟངས་ཤིག་དང་རང་བྱུང་རྩོད་སྒྲུབ་རིག་པ་ཞིག་རེད།  དེས་བོད་ལུགས་གསོ་རིག་གི་གཞུང་དུ་ཆེས་མཐོ་བའི་གོ་གནས་ཟིན་ཡོད་ཅིང་ཁྱོན་ཡོངས་རང་བཞིན་གྱི་གཞུང་ལུགས་ཤིག་ཏུ་གྱུར་ཡོད་ལ། ལུས་ནད་གཉེན་པོ་གསུམ་གྱི་བརྗོད་དོན་རྣམས་འབྱུང་ལྔ་རིག་པ་ལས་བརྩམས་ཏེ་ཇི་ལྟར་བཀྲལ་ནའང་མཇུག་མཐའི་གོ་དོན་སླར་ཡང་འབྱུང་ལྔ་རིག་པའི་སྟེང་འདུས་ཡོད། ནུབ་ལུགས་གསོ་རིག་གིས་མིའི་ལུས་ཁམས་ཀྱི་བྱེད་ནུས་དང་གྲུབ་ཚུལ་གྱི་གཞི་རྩའི་སྡེ་ཚན་ཕྲ་ཕུང་ལ་ངོས་འཛིན་པ་དང་།བོད་ཀྱི་གསོ་བ་རིག་པས་ལུས་པོའི་གྲུབ་ཚུལ་དང་བྱེད་ལས་སོགས་འབྱུང་བ་ཡིན་པར་ངོས་འཛིན་བྱེད་པ་དེ་གཉིས་བར་མི་འདྲ་ས་ཆེན་པོ་ཞིག་ཡོད་པ་ནི།   སྔ་མས་དངོས་པོའི་ངོ་བོ་གཙོ་བོར་བཟུང་བ་དང་། ཕྱི་མས་དངོས་པོའི་ནུས་པ་ཨང་དང་པོར་འཇོག་པ་དེ་རེད།  དེ་ནི་ནུབ་ལུགས་དང་བོད་ལུགས་གཉིས་ཀྱི་སྤྱིའི་ཁྱད་པར་རམ་མི་འདྲ་ས་ཡིན་ལ་བཟོ་ལས་ཐོན་སྐྱེད་དང་ཚན་རྩལ་འཕྲུལ་ཆས་ལ་རག་ལས་པ་ཞིག་ཀྱང་ཡིན།   
          བོད་ཀྱི་གསོ་རིག་གི་གཞུང་དུ།  ལུས་དང་ནད་དང་གཉེན་པོ་སོགས་ངོས་འཛིན་བྱེད་སྐབས་འབྱུང་ལྔ་རིག་པ་དེ་ཐོག་མའི་འགོ་ཚུགས་ས་དང་མཐའ་མའི་མཇུག་བསྡུ་ས་བྱེད་བཞིན་ཡོད་དེ།  ལུས་ནད་གཉེན་པོ་གསུམ་གྱི་འབྱུང་བཞིའི་ངོ་བོ་བདག་ཉིད་གཅིག་ཏུ་འབྲེལ་བ་ཁོ་ན་ཡིན་པས།  ལུས་ཁམས་ཉིད་འབྱུང་བཞིས་གྲུབ་པར་ངོས་འཛིན་དང་། ལུས་ལ་འབྱུང་བཞི་མ་སྙོམས་པ་ལས་བསྐྱེད་པའི་ནད་འབྱུང་རྒྱུ་ཡོད་པ།  ནད་དེ་འབྱུང་བཞིའི་ངོ་བོར་གྱུར་པའི་གཉེན་པོ་སྨན་ལ་བརྟེན་ནས་ཞི་བར་བྱེད་རྒྱུ་ཡོད་པ། ནད་ཞི་བར་བརྟེན་ནས་ལུས་ཁམས་ཀྱི་འབྱུང་བཞིའི་ལྡང་ཚད་སྔར་མལ་རྒྱུན་ལྡན་དུ་གནས་རྒྱུ་ཡོད་པ་བཅས་དེ་དག་ཕན་ཚུན་གཅིག་ལས་གཅིག་ཏུ་འགྱུར་ལྡོག་དང་།  གང་ཞིག་གང་དུ་ཆ་སྙོམས་པོར་འབྱུང་ངེས་ཡིན་པ་ཞིག་རེད།  དེའང་མདོར་དྲིལ་ནས་བཤད་ན།  སྲ་མཁྲེགས་རླན་གཤེར་གྱི་གྲུབ་ཆ་དང་ཡང་གཡོ་དྲོད་ཀྱི་བྱེད་ལས་སོགས་འབྱུང་བའི་ནུས་པ་ལས་ཐོན་པའི་ལུས་ཁམས་ཀྱི་རང་བཞིན་དང་།  ཡང་གཡོ་རྣོ་ཚ་ལྕི་བསིལ་སོགས་འབྱུང་བའི་རང་བཞིན་ནམ་མཚན་ཉིད་ལ་གྲངས་དང་རྣམ་པའི་སྒོ་ནས་འགྱུར་ལྡོག་ཐེབས་ཏེ་མང་དུ་འཕེལ་ཞིང་ཉུང་དུ་ཟད་པ་ནས་ཕན་ཚུན་འཁྲུགས་པ་སྟེ་ནད་ཀྱི་ངོ་བོ།   ནམ་མཁས་ནི་སྤྱི་ལ་ཁྱབ་པའི་ཚུལ་དུ་གཉེན་པོ་སྨན་ལ་ཁོང་སྟོང་ཡངས་པའི་གོ་འབྱེད་པ་གཞིར་བྱས།  ས་ཆུ་གཉིས་ཤས་ཆེ་བ་ལས་རོ་མངར་བ་དང་། མེ་ས་ལས་སྐྱུར་བ། ཆུ་མེ་ལས་ལན་ཚ། ཆུ་རླུང་ལས་ཁ་བ།  མེ་རླུང་ལས་ཚ་བ། ས་རླུང་ལས་བསྐ་བ་བཅས་རོ་དྲུག་བསྐྱེད་པ་དང་། དེ་ལས་རོ་ཡི་རྗེས་སུ་མཐུན་པའི་ནུས་པ་བརྒྱད་དང་ཞུ་རྗེས་གསུམ་ཡོན་ཏན་བཅུ་བདུན་སོགས་ཀྱང་འབྱུང་ཞིང་རང་རང་གི་རོ་ནུས་ལ་བརྟེན་ནས་ནད་ཀྱི་མཚན་ཉིད་ཉི་ཤུ་འཇོམས་པའི་ལས་བྱེད་པ་བཅས་གང་གི་དོན་དུ་གསོ་བ་ལུས་དང་། གང་གསོ་དེ་ལས་བྱུང་བའི་ནད།  ནད་ལ་གསོ་བར་བྱེད་པའི་གཉེན་པོ་བཅས་ཀྱི་བསྟན་དོན་དང་།  གནས་ལུགས།  རྒྱུ་མཚན་སོགས་གང་ཡང་འབྱུང་བའི་རྣམ་བཤད་དམ་རིགས་ལམ་གྱི་སྒོ་ནས་འགྲེལ་བཤད་དང་རྟོགས་འཇུག་གནང་གི་ཡོད་པས་ཕྲན་ནས་འབྱུང་ལྔ་རིག་པ་ལ་ནི་ལུས་ནད་གཉེན་པོ་གསུམ་བཀྲོལ་བྱེད་ཀྱི་ལྡེ་མིག་ཅེས་པའི་མིང་གིས་བཏགས་པ་ཡིན།  
          འོ་ན་འབྱུང་ལྔ་རིག་པ་དེ་ཐོག་མ་ཉིད་ནས་བོད་གསོ་རིག་རང་གི་གཞུང་ལུགས་ཤིག་ཡིན་ནམ་ཞེ་ན། ཁོ་བོའི་ལྟ་ཚུལ་ལྟར་ན་མ་ཡིན་པར་འདོད་དེ། དེ་ཡང་གནའ་མི་རྣམས་ཀྱིས་ཕྱི་རོལ་ཡུལ་གྱི་ཉི་ཟླའི་འཁོར་བགྲོད་དང་།    དུས་བཞིའི་འགྱུར་ལྡོག་སོགས་ལ་བརྟག་པ་ལས་ཐོག་མའི་གནམ་དཔྱད་སྐར་རྩིས་བྱུང་བ་དང་། དེ་དང་ལྷན་དུ་གནའ་བོའི་བབས་ཆགས་ཀྱི་དངོས་གཙོ་སྨྲ་བའི་ལྟ་བ་འབྱུང་བ་ལྔའི་རྣམ་བཤད་ཀྱང་གནམ་དཔྱད་རིག་པའི་དགོངས་དོན་དུ་གྱུར་ཞིང་།  རྗེས་སུ་གསོ་རིག་པས་མིའི་ལུས་ཁམས་དང་རང་བྱུང་ཁམས་གཉིས་ཀ་རང་བྱུང་གི་དངོས་པོ་ཞིག་ལ་གཅིག་ཏུ་མཐོང་སྟེ་གཞི་ནས་གསོ་རིག་ནང་དུ་སྐབས་དེའི་གནམ་རིག་གཞུང་ལུགས་ལས་དྲངས་ནས་བེད་སྤྱོད་བྱས་པ་ཡིན་པར་སེམས་ལ།  འབྱུང་ལྔ་རིག་པ་དེ་བོད་ཀྱི་གསོ་རིག་ཏུ་ཐོག་མར་བཀོལ་བའི་དུས་ཚོད་བྱེ་བྲག་པ་ཁ་གསལ་བྱེད་རྒྱུ་ནི་ཁག་པོ་ཞིག་ལགས་མོད།   གང་ལྟར་གནའ་བོའི་སྨན་དཔྱད་ཀྱི་ཤེས་བྱ་དར་རྒྱས་སུ་སོང་སྟེ་ལུས་ཁམས་དང་ནད་ཁམས་དེ་བཞིན་སྨན་རྫས་རྣམས་རང་བྱུང་གི་སྣང་ཚུལ་ཡིན་པ་ཤེས་རྟོགས་བྱུང་བའི་དུས་སྐབས་ནང་བེད་སྤྱོད་བྱས་པ་ཡིན་པ་ནི་རིག་པས་དཔྱད་ན་རྟོགས་སླའོ།  །འབྱུང་ལྔ་རིག་པ་དེར་གཏན་ཚིགས་དང་བརྒྱུད་རིམ་ལྡན་པའི་ངང་ནས་ཐུན་མོང་མ་ཡིན་པའི་རྣམ་བཤད་མཛད་དེ་བོད་གསོ་རིག་གི་རིགས་པའི་གཞུང་ལུགས་ཀྱི་རྨང་གཞིར་གྱུར་པའི་དུས་སྐབས་ནི་བོད་ཀྱི་གསོ་རིག་མ་ལག་ཆེན་མོ་ལེགས་འགྲུབ་བྱུང་བའི་དུས་ནང་ཡིན་པ་ཐེ་ཚོམ་བྲལ་ལ།  འབྱུང་ལྔ་རིག་པས་བོད་ཀྱི་གསོ་རིག་ལ་འགྲེལ་བཤད་བརྒྱབ་པ་དེས།    གསོ་རིག་གིས་མིའི་ལུས་ཁམས་ཉིད་གཅིག་གྱུར་གྱི་དངོས་པོ་ཧྲིལ་བོ་མ་(整体)ཞིག་ཏུ་ངོས་འཛིན་བྱེད་པའི་ལྟ་བ་དེར་རིག་པས་བརྡར་ཤ་ཆོད་པ་དང་།  ཕྱིའི་འཇིག་རྟེན་དང་མི་ལུས་གཉིས་ཀྱི་གཅིག་མཐུན་རང་བཞིན་གསལ་དུ་ཕྱིན་ལ། བོད་ཀྱི་གསོ་རིག་དེ་སྔར་ལས་ལྷག་པའི་བརྒྱུད་རིམ་ཅན་དང་མ་ལག་ཅན་དུ་གྱུར་ནས་ཁྱད་དུ་འཕགས་པའི་རིགས་པའི་གཞུང་ལུགས་ཤིག་ཏུ་ལེགས་འགྲུབ་བྱུང་། གཞན་འབྱུང་ལྔ་རིག་པ་གསོ་རིག་ཏུ་བཀོལ་བ་དེར་གོ་ལྡོག་ནས་བལྟས་ཚེ།  འབྱུང་ལྔ་རིག་པའི་རིན་ཐང་མཐོ་རུ་སོང་བའི་ཆོས་སུ་མངོན་ནོ། །