ངོ་མཚར་བའི་བོད་སྨན་སྲོལ་རྒྱུན་གྱི་བཙོ་ཐལ་འདུལ་སྦྱོང་ལག་ཤེས་སྤེལ་བ།
ཉེ་ཆར་ཡུལ་ཤུལ་ཁུལ་ནང་ཆེན་རྫོང་བོད་སྨན་ཁང་དུ་ཆེད་དུ་སྲོལ་རྒྱུན་ལག་ཤེས་བཙོ་ཐལ་འདུལ་སྦྱོང་ལེགས་གྲུབ་བྱུང་བ། བཙོ་ཐལ་ནི་བོད་སྨན་ལས་རིན་ཆེན་ནོར་བུའི་སྙིང་པོར་བསྔགས་ཤིང་། རིན་ཆེན་སྨན་སྦྱོར་ཐམས་ཅད་བཙོ་ཐལ་དང་འབྲལ་ཐབས་མེད་པ་ཆགས་ཡོད། ལོ་རྒྱུས་སྟེང་བོད་སྨན་མཁས་པ་དག་གིས་བཙོ་བསྲེག་འདུལ་སྦྱོང་ཐེངས་ཁྲི་སྟོང་ལ་གནང་ཞིང་། དུག་ལྡན་དངུལ་ཆུ་དེ་ཉིད་དུག་མེད་བཅུད་ལེན་དུ་བསྒྱུར་པས། བདུད་རྩི་བཅུད་ཀྱི་རྒྱལ་པོ་བཙོ་བཀྲུ་ཆེན་མོ་དེ་ཉིད་མིང་བསྡུས་དེ་བཙོ་ཐལ་ཟེར་བ་རེད། འདུལ་སྦྱོང་ལ་གོ་རིམ་དང་ལྡན་ཞིང་སྟ་གོན་མང་པོ་བྱེད་དགོས། གཡའ་ཕྱི། དུག་འདོན། བཙོ་བསྲེག་སོགས་བརྒྱུད་དགོས། སྔ་གཞུག་ལེགས་གྲུབ་འབྱུང་བར་ཉིན་༤༠ཙམ་དགོས་པ་རེད། བཙོ་ཐལ་ནི་རུས་པ་དང་། རྐང་མར། ཚིགས་གྲུམ། པགས་ནད་སོགས་ནད་གཞི་བཅོས་དཀའ་བ་མང་པོ་ལ་ཕན་ནུས་ཤིན་ཏུ་མངོན་ཞིང་། འདི་ལྟར། ཚེ་རིང་བཅུད་ལེན། རོ་ཙ་སྟོབས་སྐྱེད། ནད་སེལ་དུག་འདོན། ཤ་དར་ཁྲག་དར་གྱི་ནུས་པ་ཡོད་པ་རེད། མུ་ཏིག་བདུན་བཅུ་དང་རིན་ཆེན་མང་སྦྱོར་སོགས་རྩ་ཆེན་སྨན་སྦྱོར་ཐམས་ཅད་ལས་བཙོ་ཐལ་ནི་གཙོ་སྙིང་ངམ་རྩ་བར་གྱུར་ཡོད།   ཅི་ཞིག་ལ་བཙོ་ཐལ་ཟེར་རམ། འདི་ནི་དངུལ་ཆུ་བཙོ་སྦྱངས་བྱས་ཤིང་། ཟ་བྱེད་ཁམས་བརྒྱད་དང་བསྲེག་བྱེད་ལྕགས་བརྒྱད་ལས་གྲུབ་པ་ཞིག་སྟེ། བྱེད་ལས་ལ་ལྟོས་ནས་དངུལ་ཆུའི་དུག་རྣམས་ཟ་བར་བྱེད་པའི་ཆུ་སྐྱུར་རྡོ་དང་། ལྷང་ཚེར་དམར་པོ། གསེར་རྡོ། ཁབ་ལེན་ལ་སོགས་པ་དང་། ཁམས་བརྒྱད་ནི་གསེར་དངུལ་ཟངས་ལྕགས་ལ་སོགས་པས་གྲུབ་པ་ལ་ཟེར།     བོད་ཀྱི་གསོ་རིག་ལ་ལོ་ངོ་༣༨༠༠ལྷག་གི་ལོ་རྒྱུས་ལྡན་ཞིང་། གསོ་རིག་རྒྱུད་བཞི་ལས་སྐྱེས་དངོས། སྲོག་ཆགས། གཏེར་དངོས་ཐམས་ཅད་སྨན་དུ་སྦྱར་ཞིང་། རྒྱུན་མཐོང་ནད་བཅོས་ལ་སྤྱོད་པ་རེད། དེ་རུ་སྨན་སྦྱོར་༣༦༠ཙམ་བསྟན་ཡོད། ནད་གཞི་ཚབས་ཆེ་བར་ངེས་བར་དུ་རིན་ཆེན་རིགས་གཏོང་དགོས། སྨན་སྦྱོར་འདི་དག་ལ་སྨན་རིགས་མི་འདྲ་བ་མང་པོ་བེད་སྤྱོད་བྱེད་པ་དང་། རིན་ཆེན་རིགས་དང་བཙོ་ཐལ་འབྲེལ་བའི་གཏེར་དངོས་ཀྱི་རིགས་ལ་སོགས་པ་ཡོད། གང་ལྟར་བཙོ་ཐལ་དང་འབྲེལ་བར་རིན་ཆེན་རིལ་བུ་རུ་བསྔགས་ཤིང་། དཔེར་ན་ཕོ་བ་དང་རྒྱུ་ལོང་ལ་ཕན་པའི་མིང་གྲགས་ཅན་གྱི་རིན་ཆེན་མང་སྦྱོར་སྟེ། འདིའི་སྐོར་གྱི་སྨན་སྦྱོར་ལ་ལོ་ངོ་༡༢༠༠ཡི་ལོ་རྒྱུས་ལྡན་པ་རེད།
　ཆེས་ཐོག་མར་བཙོ་ཐལ་ལག་ལེན་ནི། རྒྱལ་བ་ཀརྨ་པ་སྐུ་ཕྲེང་པོའི་སློབ་དཔོན་ཆེན་མོ་རེད། འོན་ཏེ་《བོད་ཀྱི་གསོ་རིག་པ་དང་དངུལ་ཆུ་བཙོ་བཀྲུ》ཞེས་པ་ལསJuergen C. Aschoff  ཡི་འདོད་པ་ལྟར་ན། དངུལ་ཆུའི་ལག་ལེན་ནི་བོད་ཀྱི་རྣལ་འབྱོར་བ་ཆེན་མོ་ཨོ་རྒྱན་རིན་ཆེན་དཔལ་ཐེངས་དང་པོར་རྒྱ་གར་དུ་ཡུལ་སྐོར་ལ་ཕེབས་སྟེ་བོད་དུ་ལོག་སྐབས། ཆབ་ཅིག་རིན་ཆེན་སྨན་དུ་སྦྱོར་བའི་ལག་ལེན་བསྣམས་ཕེབས་པ་རེད། ཀརྨ་པ་སྐུ་ཕྲེང་གསུམ་པས་(༡༢༨༤-༡༣༣༩) ཐེངས་དང་པོར་ལག་ལེན་སྤེལ་ཏེ་མིང་གྲགས་ལྡན་པའི་ཀརྨ་རིལ་ནག་ཆེན་མོ་བཟོས་པ་རེད།