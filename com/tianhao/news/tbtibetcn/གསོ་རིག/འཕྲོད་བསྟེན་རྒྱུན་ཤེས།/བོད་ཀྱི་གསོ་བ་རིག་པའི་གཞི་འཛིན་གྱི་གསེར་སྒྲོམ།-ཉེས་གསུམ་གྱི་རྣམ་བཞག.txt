བོད་ཀྱི་གསོ་བ་རིག་པའི་གཞི་འཛིན་གྱི་གསེར་སྒྲོམ།-ཉེས་གསུམ་གྱི་རྣམ་བཞག
འབྱུང་ལྔ་རིག་པས་ལུས་ཁམས་དང་ནད་ཁམས་ཀྱི་སྣང་ཚུལ་གཉིས་ལ་འགྲེལ་པཤད་བྱས་པ་བརྒྱུད་རླུང་མཁྲིས་བད་ཀན་གསུམ་ཞེས་པའི་ཐ་སྙད་དང་ཉེས་གསུམ་གྱི་རྣམ་བཞག་བྱུང་བ་དང་། དེའང་ངོ་བོའམ་རྩ་བའི་ཆ་ནས་བཤད་ན། ཉེས་གསུམ་དང་ཉེས་གསུམ་གྱི་རྣམ་བཞག་དེ་འབྱུང་བ་དང་འབྱུང་ལྔ་རིག་པ་ལས་འདའ་ཐུབ་མེད་མོད། རིགས་ལམ་བཤད་ལུགས་དང་ལུས་ནད་ངོས་འཛིན་བྱེད་པའི་གཏིང་ཟབ་ཚད་སོགས་ཀྱི་ཐད་ནས་ཐོད་བརྒལ་ཆེན་པོ་བྱུང་ཡོད་ལ།  མི་རིགས་རང་ཉིད་ཀྱི་མེས་པོ་དྲང་སྲོང་དག་གིས་རང་བྱུང་ཁམས་ཀྱི་ཆོས་ཉིད་ལ་བརྟེན་ནས་གསར་དུ་སྒྲུབ་པའི་མིང་བརྡ་ཞིག་དང་གསར་དུ་མཐོང་བའི་རང་བྱུང་ཚན་རིག་གི་གཞི་རྩའི་ལྟ་བ་ཞིག་གམ་རིགས་པ་ཞིག་ཀྱང་ལགས་པས།  དེ་བོད་ཀྱི་གསོ་བ་རིག་པའི་གཞི་འཛིན་གྱི་གསེར་སྒྲོམ་ལྟ་བུ་ཞིག་ཏུ་གྱུར་ཡོད།   
          ཀུན་གྱིས་མཁྱེན་གསལ་ལྟར།  ཉེས་གསུམ་གྱི་རྣམ་བཞག་འདི་བཞིན་བོད་ཀྱི་གསོ་རིག་གི་རིགས་པའི་གཞུང་ལུགས་ཀྱི་ཆེས་རྩ་བར་གྱུར་ཞིང་གལ་ཆེ་བའི་རྨང་གཞིའི་གཞུང་ལུགས་ཤིག་ཡིན། ཐོག་མར་ཉེས་པའི་མིང་གི་འདོགས་སྟངས་ནི། དྭགས་པོ་ཟླ་བ་རྒྱལ་མཚན་གྱིས། ཉེས་པ་གསུམ་དང་གནོད་བྱེད་གསུམ། །སྐབས་འགར་ནད་ཅེས་བྱ་བ་རྣམས།  །འབྱུང་འགྱུར་ལོག་པའི་བྱེད་ལས་ལ།  །བལྟོས་པའི་རླུང་མཁྲིས་བད་ཀན་མིང་། །ཞེས་གསུངས་པ་ལྟར་རླུང་མཁྲིས་བད་ཀན་གསུམ་པོ་རྣམ་པར་གྱུར་ན་ལུས་སྲོག་ལ་གནོད་ཅིང་སུན་འབྱིན་པའི་ཉེས་པ་འབྱུང་བའི་རྒྱུ་ལྟ་བུ་བྱེད་པའི་ཕྱིར་ཉེས་པ་ཞེས་བཏགས་པ་སྟེ། རྣམ་པར་མ་གྱུར་ནད་ཀྱི་རྒྱུར་འགྱུར་ལ། །རྣམ་འགྱུར་མ་སྙོམས་ནད་ཀྱི་ངོ་བོ་ཡིན། །ཞེས་གསུངས་པ་ལྟར་དང་།   རླུང་མཁྲིས་བད་ཀན་ཞེས་པའི་ཐ་སྙད་བྱུང་ཚུལ་གྱི་ཐད་ནས་བཤད་ན། ལུས་ཁམས་སུ་གཡོ་བའི་སྣང་ཚུལ་ཡོད་པའི་རྒྱུ་མཚན་ལ་བརྟེན་ནས་དེར་ཕྱི་རོལ་ཡུལ་གྱི་འབྱུང་བ་རླུང་གི་མིང་ཚུར་བཏགས་པ་དང་།   མིའི་ལུས་ཁམས་ཀྱི་དྲོད་ཀྱི་ཆ་ཤས་ཐམས་ཅད་ཕྱི་རོལ་གྱི་འབྱུང་བ་མེའི་ཆོས་ཉིད་དང་རྒྱུ་མཚན་གཅིག་པས་མཁྲིས་པ་ཞེས་མིང་སྦྱར་བ་སྟེ་མཁྲིས་པ་ནི་མེའམ་འབར་བའི་དོན་ནོ།   །ཡང་ལུས་ཁམས་ཀྱི་སྲ་འཐས་དང་ལྷག་ཏུ་རླན་གཤེར་གྱི་དངོས་པོ་རྣམས་ནི་ས་ཆུའི་ཆོས་ཉིད་དང་མཐུན་པས་ཕྱི་རོལ་ཡུལ་གྱི་འབྱུང་བ་ས་ཆུའི་མིང་ལ་བརྟེན་ནས་བད་ཀན་ཞེས་བཏགས་པ་སྟེ་བད་ཅེས་ཆུ་དང་ཀན་ནི་སའི་གོ་དོན་ཡིན།  རླུང་མཁྲིས་བད་ཀན་ཞེས་པའི་འབྱུང་བའི་ནུས་པ་ཤས་ཆེ་ཆུང་དབང་གིས་མིང་དེ་ལྟར་བཏགས་པ་མ་གཏོགས་བ་སྤུའི་བུ་ག་ཕྲ་མོ་ཙམ་ལའང་འབྱུང་བཞིའི་ནུས་པས་ཁྱབ་ཡོད། དེ་ཡང་རླུང་ནི་རྩུབ་པ་དང་། ཡང་བ། གྲང་བ། ཕྲ་བ། སྲ་བ།  གཡོ་བ་བཅས་མཚན་ཉིད་ཟུར་དྲུག་དང་ལྡན་པ། མཁྲིས་པ་ནི་སྣུམ་བཅས་དང་། རྣོ་བ། ཚ་བ། ཡང་བ། དྲི་མནམ་པ། འཁྲུ་བ། གཤེར་བ་བཅས་མཚན་ཉིད་ཟུར་བདུན་དང་ལྡན་པ། བད་ཀན་ནི་སྣུམ་པ་དང་། བསིལ་བ། ལྕི་བ།    རྟུལ་བ། འཇམ་པ། བརྟན་པ། འབྱར་བག་ཅན་བཅས་མཚན་ཉིད་ཟུར་བདུན་དང་ལྡན་པའོ། །   དེ་ལྟ་བུའི་ཉེས་པ་གསུམ་པོ་ཕན་ཚུན་རམ་འདེགས་དང་འབྲེལ་བ་ཡོད་ལ། ཕན་ཚུན་འགལ་བ་དང་འཐབ་རྩོད་ཀྱང་ཡོད་པ་ཞིག་རེད། དེ་བས་ཕྱི་ནང་གི་རྒྱུ་རྐྱེན་ངེས་ཅན་འོག་ཕན་ཚུན་སྙོམས་སྒྲིག་བྱས་ཏེ་ལུས་སེམས་ཆགས་གནས་འཇིག་གསུམ་གྱི་རྩ་བར་གྱུར་ཡོད།   
          རྣམ་པར་མ་གྱུར་པ་ཐ་མལ་རྒྱུན་ལྡན་གྱི་སྐབས་སུ།   མིའི་ལུས་ཁམས་ཀྱི་ཉེས་པ་གསུམ་ཤས་ཆེ་ཆུང་དབང་གིས་མིའི་གཤིས་ཀ་དང་།   ཁམས་དབང་།   སེམས་ཁམས། སྨན་དཔྱད་ཀྱི་མྱོང་ཚོར།   དེ་བཞིན་ཁྲག་གི་རང་བཞིན་དང་རྩ་ཡི་འཕར་ལུགས་སོགས་ཀྱང་མི་འདྲ་བ་འབྱུང་གི་ཡོད་པ་སྟེ།    མིའི་རང་བཞིན་བདུན་དང་། ཐ་མལ་རྟེན་གྱི་རྩ་རྒྱུད་རྣམ་གསུམ། ཕོ་མོ་མ་ནིང་གི་རུས་པ། མགོ་དབྱིབས་དང་ཀླད་པ་བདུན་གྱི་དབྱེ་བ།  ཕོ་བའི་མེ་དྲོད་ཆེ་ཆུང་།  ལྟོ་བ་སྲ་སྙི་བར་གསུམ། རླུང་མཁྲིས་བད་གསུམ་གྱི་ཟུངས་ཁྲག   ན་ཚོད་རྒན་དར་བྱིས་གསུམ།   ཉེས་གསུམ་གྱི་རྗེས་སུ་མཐུན་པའི་ལྕེ་དང་དྲི་ཆུའི་རང་བཞིན་སོགས་མདོར་ན་ལུས་ཁམས་ཀྱི་ཤ་ཁྲག་དོན་སྣོད་དང་དབང་པོ་རྩ་པགས། སྐྲ་སེན་བ་སྤུ་སོགས་ཀྱིས་མཚོན་པའི་ལུས་ཁམས་ཀྱི་གྲུབ་ཚུལ་དང་བྱེད་ལས་མཐའ་དག་ཉེས་གསུམ་ལས་མ་བསྐྱེད་པ་ཅི་ཡང་མེད་ལ།   རྣམ་པར་གྱུར་པ་ནད་ཀྱི་སྐབས་སུ།   ནད་རིགས་བཞི་བརྒྱ་རྩ་བཞི་དང་། སྟོང་དང་དྲུག་བརྒྱ་བཅུ་དྲུག  རྣམ་པའི་སྒོ་ནས་དཔག་ཏུ་མེད་པར་དབྱེ་རུང་བ་ཀུན་ཀྱང་དྲིལ་བས་ཉེས་པ་གསུམ་དུ་མ་འདུས་པའི་ནད་རིགས་ཤིག་ཡོད་མི་སྲིད་དེ།  རྒྱུ་མཚན་ནི་འགྲོ་བའི་ལུས་འདི་མའི་མངལ་དུ་ཐོག་མར་གྲུབ་པའི་དུས་དང་། བར་དུ་གནས་པའི་དུས། ཐ་མ་འཇིག་པའི་དུས་བཅས་སྐབས་གང་ནའང་ཉེས་གསུམ་འབའ་ཞིག་སྟེ་མཐར་གཏུགས་ནས་བཤད་ན་ཉེས་གསུམ་གྱི་མཚན་ཉིད་ལ་རག་ལས་པ་དང་། མཚན་ཉིད་ནི་རྣམ་པར་གྱུར་མ་གྱུར་གང་གི་དུས་ནའང་རྩུབ་ཡང་གྲང་ཕྲ་སྲ་གཡོ་དང་།    སྣུམ་བཅས་རྣོ་ཚ་དྲི་མནམ་འཁྲུ་གཤེར་ཡང་། སྣུམ་བསིལ་ལྕི་རྟུལ་འཇམ་བརྟན་འབར་བག་ཅན་བཅས་གྲངས་ཉི་ཤུ་ལས་འདའ་ཐུབ་མེད་པས། ནད་རིགས་གང་ཡང་ལུས་ལ་རྒྱུན་ལྡན་དུ་སྣང་བའི་རླུང་མཁྲིས་བད་ཀན་གྱི་མཚན་ཉིད་ཉི་ཤུ་པོའི་ལྡང་ཚད་ལ་འགྱུར་ལྡོག་གིས་རྣམ་པའི་ཆ་ནས་འཕེལ་ཟད་འཁྲུགས་གསུམ་དུ་གྱུར་པ་མ་གཏོགས་ངོ་བོའི་ཆ་ནས་མཚན་ཉིད་ཉི་ཤུར་འགྱུར་ལྡོག་བྱུང་བའམ་ཡང་ན་རྩ་བའི་དབྱེ་གྲངས་དམན་ལྷག་ཏུ་སོང་བ་ནི་མ་ཡིན་ལ་འགྲོའང་མི་སྲིད་པས་སོ། །   དེ་བས་རྒྱུད་ལས། འོན་ཀྱང་ཉེས་པ་གསུམ་ལས་ནད་མི་འདའ། །གནོད་བྱ་བཅུ་ལས་ནད་ཀྱི་གནས་མི་འདའ།    །དཔེར་ན་འདབ་ཆགས་བྱ་ཡིས་གར་འཕུར་ཡང་།  །ནམ་མཁའི་མཐོངས་ལས་འཕུར་ས་མེད་པ་བཞིན།  །བད་རླུང་གྲང་ལ་ཁྲག་མཁྲིས་ཚ་བས་ན། །དུ་མར་ཕྱེས་ཡང་ཚ་གྲང་གཉིས་སུ་འདུས། །ཞེས་ཉེས་གསུམ་གྱི་ནད་དེའང་གཏན་ཚིགས་རིག་པའི་སྒོ་ནས་མཐར་ཚ་གྲང་གཉིས་ཀྱི་སྟེང་དུ་གཏུགས་ཡོད་པ་དེ་བཞིན་ལགས། དེ་ལྟར་ཐ་མལ་གྱི་ལུས་འདི་ཉེས་པ་གསུམ་གྱི་རང་བཞིན་ལས་མི་འདའ་བའི་ཚུལ་བཞིན་དུ་རྣམ་གྱུར་གྱི་ནད་དེའང་ཉེས་པ་གསུམ་ལས་བརྒལ་མི་མི་སྲིད་དེ་རྒྱུ་འབྲས་བསླུ་མེད་ཀྱི་འབྲེལ་བའམ་ཡང་ན་དེ་ལས་དེ་བྱུང་དང་དངོས་པོའི་རྟེན་འབྱུང་གི་འབྲེལ་བས་གྲུབ་བོ། །   
          ཉེས་གསུམ་གྱིས་ལུས་སེམས་དང་ཚེ་སྲོག་ལ་ཐོན་པའི་བྱེད་ནུས་ནི།  ཐོག་མར་རླུང་གིས་ཚེ་སྲོག་ཁྱད་རྟགས་ཀྱི་སྣང་ཚུལ་ཏེ་དབུགས་འབྱིན་རྔུབ་དང་།    དྭངས་མ་ཁྲག་ལ་སོགས་པའི་གནོད་བྱ་ལུས་ཡོངས་ལ་ཁྱབ་པར་རྒྱུ་བ།  བུ་གའི་འབྱེད་འཛུམ།   དབང་པོའི་གསལ་འཛིན་སོགས་བྱེད་པ་སྟེ་ལུས་སེམས་འགུལ་སྐྱོད་ཀྱི་རྒྱུད་རིམ་ཧྲིལ་བོའི་ཁྲོད་ཆེས་གཙོ་བོའི་ནུས་པ་འདོན་བཞིན་པ་དང་།    གཉིས་པ་མཁྲིས་པས་ནི་རྣོ་ཚའི་དབང་གིས་ཟས་སྐོམ་འཇུ་བ་དང་།   པགས་མདངས་གསལ་བ། ཁ་དོག་བསྒྱུར་བ། སེམས་དཔའ་ཞིང་བློ་སྤོབས་དང་ལྡན་པ་སོགས་ཁྲག་ཁམས་བརྒྱུད་ནས་ལུས་པོའི་དྲོད་ཚད་སྲུང་འཛིན་བྱེད་པ་བཅས་དང་། གསུམ་པ་བད་ཀན་གྱིས་ནི་བསིལ་དབང་གིས་ལུས་སེམས་བརྟན་པ་དང་།   དབང་པོ་ཚིམ་པ།  ལུས་ཁམས་འཇམ་མཉེན་ལྡན་པ་སོགས་ལུས་པོ་ཕྱི་ནང་གི་གཤེར་རྨེན་རིགས་བརྒྱུད་ནས་ཆུ་ཁམས་སམ་རླན་གཤེར་སྲུང་འཛིན་བྱེད་པ་ཡིན་ཅིང་། བྱེད་ལས་ཀྱི་སྒོ་ནས་ཉེས་གསུམ་ལ་ནང་གཤེས་ཀྱི་རྩ་བའི་དབྱེ་བ་སོ་སོ་ནས་ལྔ་རེ་སྟེ་རླུང་ལ་སྲོག་འཛིན་སའི་རླུང་དང་། གྱེན་རྒྱུ་རླུང་གི་རླུང་། ཁྱབ་བྱེད་ནམ་མཁའི་རླུང་།  མེ་མཉམ་མེ་ཡི་རླུང་།  ཐུར་སེལ་ཆུའི་རླུང་སྟེ་ལྔ་དང་།  མཁྲིས་པར་འཇུ་བྱེད་མེའི་མེ་དང་། མདངས་བསྒྱུར་ཆུའི་མེ། སྒྲུབ་བྱེད་སའི་མེ།   མཐོང་བྱེད་ནམ་མཁའི་མེ།  མདོག་གསལ་རླུང་གི་མེ་སྟེ་ལྔ།  བད་ཀན་ལ་རྟེན་བྱེད་སའི་ས་ཆུ་དང་། མྱག་བྱེད་མེའི་ས་ཆུ། མྱོང་བྱེད་ཆུའི་ས་ཆུ། ཚིམ་བྱེད་རླུང་གི་ས་ཆུ།  འབྱོར་བྱེད་ནམ་མཁའི་ས་ཆུ་སྟེ་ལྔ་བཅས་བསྡོམས་པའི་གནོད་བྱེད་དབྱེ་བ་བཅོ་ལྔར་ཕྱེས་ཤིང་དེ་དག་གི་བྱེད་ལས་བྱེ་བྲག་པ་དང་བཅས་པའི་ཁྱད་པར་ཕྲ་མོ་ལུས་ཀྱི་མཚན་ཉིད་སྐབས་སུ་ཞིབ་པར་གསུངས་ཡོད་པ་དང་། འཕེལ་འགྲིབ་ནད་ཀྱི་སྐབས་ནའང་དེ་ལྟར་དབྱེ་སྡུད་མཛད་ཅིང་དེ་མཚུངས་ཀྱི་ནད་ཀྱི་རྣམ་འགྱུར་བཀོད་པ་བཅས་ཀྱིས་ཉེས་གསུམ་གྱི་བཤད་པ་དེ་སྤྱིར་བཏང་གི་བཤད་སྒྲོས་ལས་བརྒལ་ཏེ་རིགས་ཤེས་རྣམ་བཞག་གི་མཐོ་ཚད་ཅིག་ཏུ་སླེབས་ཡོད་ཅིང་།  གཞན་ལ་མེད་པའི་བོད་ཀྱི་གསོ་རིག་གི་ཁྱད་ཆོས་ལྡན་པའི་རྩ་བའི་གཞུང་ལུགས་ཤིན་ཏུ་ལེགས་འགྲུབ་བྱུང་ཡོད་ཅེས་མགྲིན་པ་གཟེངས་སུ་བཏེགས་ནས་སྨོས་ཆོག   
          མདོར་ན་ཉེས་གསུམ་གྱི་རྣམ་བཞག་ནི་བོད་ལུགས་གསོ་རིག་གི་བརྗོད་དོན་སྤྱི་དང་ཁྱད་པར་དུ་ལུས་ནད་གཉིས་ཀྱི་ནང་དོན་ཡོངས་ལ་ཁྱབ་ཡོད་པའི་རིགས་པའི་གཞུང་ལུགས་ཀྱི་རྨང་གཞི་གཙོ་བོ་ཞིག་དང་ལུས་སེམས་ལྷན་ཅིག་ཏུ་ཚོགས་པའི་ཆ་ཚང་བའི་རང་བཞིན་གྱི་རང་བྱུང་གི་དངོས་པོ་སྟེ་མི་ལུས་འདི་ཉིད་ཡང་དག་པའི་ཞིབ་འཇུག་དང་ཤེས་རྟོགས་བྱེད་སླད་སྔོན་བྱོན་དམ་པའི་བློ་གྲོས་ལས་ཐོན་པའི་རིག་པའི་དྭངས་མ་ཞིག་རེད།