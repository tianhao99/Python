༄༅།།བོད་ཀྱི་སྨན་རྩ་གྲགས་ཆེན་ཏེ་རྩ་ད་བྱིད།༼དབྱར་རྩྭ་དགུན་འབུ༽
རྩ་ད་བྱིད།༼དབྱར་རྩྭ་དགུན་འབུ༽
 རོ་ནུས།རོ་མངར་ལ་ལན་ཚ།ཞུ་རྗེས་དྲོ།ནུས་པས་བཅུད་ལེན་ཟུངས་འཕེལ།ཁྱད་པར་མཁལ་དྲོད་གསོ་ཞིང་མཁལ་སྟོབས་སྐྱེད།རོ་ཙ་སྐྱེད་ཅིང་ཐིག་ལེ་འཛག་གཅོད་སྲུང་།གློ་གཅོང་དང་བད་རླུང་གློ་བར་ཞུགས་པ།དབུགས་མི་བདེ་བ་བཅས་སེལ་ཞིང་།རྒན་བྱིས་དང་།ཟུངས་ཟད།རླུང་ལྡན་རྣམས་ལ་བདུད་རྩིར་མཚུངས།
 འདྲ་དཔེ།མན་ངག་བྱེ་བ་རིང་བསྲེལ་ལས།དབྱར་རྩ་དགུན་འབུ་ཞེས་བྱ་བ།རྩྭ་རི་སྒམ་པོ་ལ་སོགས་ཀྱི།རི་བོ་དབེན་པའི་ལྗོངས་སུ་སྐྱེ།རྩ་བ་འབུ་ལ་ལོ་མ་རྩ།ཞེས་གསུངས།
 སྐྱེ་གནས་དང་ལས་སྣོན།སྨིད་༤༣༠༠ནས་༥༠༠༠བར་གྱི་འབྲོག་ཁུལ་གང་དུའང་ཐར་ཐོར་ཡོད་ཅིང་།མང་ཆེ་བ་ཁ་མཐོའི་སྲིབ་རིའི་སྤང་དུ་སྐྱེ།སྨན་དུ་སྦྱར་བྱ་ནི་རྩ་སྡོང་ཡོངས་རྫོགས་ཏེ།ཟླ་བ་༥ནས་༦པར་རྭ་རྩེ་ཐོག་མར་མངོན་དུས་བརྐོས་ནས་དེ་མ་ཐག་ཕྱིའི་བལ་སྣབས་འདྲ་བའི་ཤུན་པ་བཤུས་ཏེ་ས་དྲེག་མེད་པར་བྱས་ལ་འཕྲལ་དུ་ཉི་སྐམ་ལེགས་ཚགས་བྱ།