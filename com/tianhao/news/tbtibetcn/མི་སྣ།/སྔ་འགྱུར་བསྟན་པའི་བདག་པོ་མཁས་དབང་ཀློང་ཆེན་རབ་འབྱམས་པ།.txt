སྔ་འགྱུར་བསྟན་པའི་བདག་པོ་མཁས་དབང་ཀློང་ཆེན་རབ་འབྱམས་པ།
སྔ་འགྱུར་བསྟན་པའི་བདག་པོ་ཀུན་མཁྱེན་ཀློང་ཆེན་རབ་འབྱམས་པ་སྟེ།  མཚན་གཞན་ལ་་དྲི་མེད་འོད་ཟེར་དང་ཚུལ་ཁྲིམས་བློ་གྲོས་ཏེ་ཀུན་མཁྱེན་ཚུལ་བློ་ཡང་ཞུ།  ཁོང་ནི་གཡོ་རུ་གྲྭའི་ཆ་སྟོད་གྲོང་དུ་ཡབ་སྔགས་འཆང་བསྟན་པ་སྲུང་དང་།  ཡུམ་འབྲོམ་བཟའ་བསོད་ནམས་རྒྱན་གཉིས་ཀྱི་སྲས་སུ་རབ་བྱུང་ལྔ་བའི་ས་སྦྲེལ༡༣༠༨ལོར་སྐུ་འཁྲུངས།  དགུང་ལོ་བཅུ་གཉིས་པར་རབ་ཏུ་བྱུང་། བཅུ་དྲུག་པར་སློབ་དཔོན་བཀྲ་ཤིས་རིན་ཆེན་ལས་ལམ་འབྲས་དང་ཆོས་དྲུག་སོགས་དང་།  ཁྲོ་ཕུ་བ་ལས་བྱ་སྤྱོད་རྒྱུད་སོགས་རྒྱུད་སྡེའི་སྐོར།  རིན་པོ་ཆེ་ཟ་ལུང་པ་སོགས་ལས་ཞང་ཚལ་བའི་གདམས་ངག་སྐོར་གསན།  དགུང་གྲངས་བཅུ་བདུན་པ་ལ་གསང་ཕུ་ནེའུ་ཐོག་གི་ཆོས་གྲྭར་ཞུགས་ཏེ་མཚན་ཉིད་ཐེག་པའི་ཆོས་སྐོར་དུ་མ་དང་སྒྲ་སྙན་ངག་སྡེབ་སྦྱོར་ཟློས་གར་སོགས་རིག་གནས་ཀྱི་སྐོར་བཅས་ལ་གསན་བཞེས་གནང་། གཞན་སྔ་ཕྱི་ཅི་རིགས་པར་སློབ་དཔོན་དན་འབག་གཞོན་ནུ་སོགས་ལས་མདོ་སྒྱུ་སེམས་གསུམ་སོགས་སྔགས་སྐོར་དང་།  སློབ་དཔོན་གཞོན་རྒྱལ་བ་ལས་དབུ་མ་རྩ་འགྲེལ་སོགས་དབུ་མའི་སྐོར། རྒྱལ་བ་ཀརྨ་རང་བྱུང་རྡོ་རྗེ་ལས་ན་རོ་ཆོས་དྲུག  སྐུ་གསུམ་ངོ་སྤྲོད་སོགས་ཟབ་ཆོས་སྐོར། ས་སྐྱ་བདག་ཆེན་རིན་པོ་ཆེ་ལས་ས་སྐྱའི་ཆོས་སྐོར་སོགས་སྐབས་དེའི་གྲུབ་མཐའ་ཕལ་མོ་ཆེའི་ཟབ་ཆོས་ལ་ཐོས་བསམ་ཕུལ་ཕྱིན་མཛད། དགུང་གྲངས་ཉེར་དགུ་པར་ཡར་སྟོད་སྐྱམ་གྱི་ཕུར་བླ་མ་རིག་འཛིན་ཀུ་མ་ར་ཛའི་མདུན་དུ་ཕེབས། རྫོགས་པ་ཆེན་པོའི་དབང་ཁྲིད་གདམས་པ་དང་རྒྱུད་ལུང་མན་ངག་ལེགས་པར་གནང་སྟེ་བསྟན་པའི་རྒྱལ་ཚབ་ཏུ་བསྐོས།  ཕྱིས་སུ་ཆོས་འཁོར་རྒྱ་ཆེར་བསྐོར་ཞིང་གསུང་ལས་སྐྱེས་པའི་བསྟན་འཛིན་དམ་པ་མང་པོ་བསྐྱངས།  དགུང་གྲངས་ལྔ་བཅུ་ང་དགུ་པ་སྤྱི་ལོ༡༣༦༣ལོར་བསམ་ཡས་མཆིམས་ཕུར་གཟུགས་སྐུའི་བཀོད་པ་ཆོས་དབྱིངས་སུ་བསྡུས།  ཀུན་མཁྱེན་མཆོག་གི་གསུང་རྩོམ་གྲས།  ཕྱིའི་གནས་ཐུན་མོང་གི་སྐོར་བསྟན་བཅོས་དགུ་བཅུ་གོ་ལྔ། ནང་གི་གནས་རྒྱ་ཆེར་བཤད་པའི་བསྟན་བཅོས་བརྒྱ་དང་ཉེར་བརྒྱད། གསང་བའི་གནས་དེ་ཁོ་ན་ཉིད་སྟོན་པའི་བསྟན་བཅོས་སུམ་ཅུ་སྟེ་ཁྱོན་ཆོས་ཚན་ཉིས་བརྒྱ་ལྔ་བཅུ་ང་གསུམ་ཡོད་པར་གསུང་།