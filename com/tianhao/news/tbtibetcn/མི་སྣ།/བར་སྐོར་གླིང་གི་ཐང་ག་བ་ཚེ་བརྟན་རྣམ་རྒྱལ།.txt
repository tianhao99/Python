བར་སྐོར་གླིང་གི་ཐང་ག་བ་ཚེ་བརྟན་རྣམ་རྒྱལ།
ལས་ལ་གཞོལ་བའི་ཐང་ག་བ་ཚེ་བརྟན་རྣམ་རྒྱལ།       སྔོན་ཆད་ཚེ་བརྟན་རྣམ་རྒྱལ་གྱིས་འདྲུད་འཐེན་འཕྲུལ་འཁོར་སྐོར་སྐབས། དུས་རྒྱུན་ཁོམ་པ་ཏིལ་ཙམ་ཡོད་དུས་ལམ་སང་ས་ནས་ཤིང་ཐུར་རེ་འཐུས་ནས་སར་རི་མོ་འབྲི་བ་ཡིན། ད་ལྟ་ཁོང་ནི་སྨན་ཐང་པའི་རྒྱུད་འཛིན་པ་རབས་དགུ་བའི་ཡ་གྱལ་ཡིན། དང་ཐོག་བར་སྐོར་གླིང་ནས་གཉེར་བའི་ཚོང་ཁང་ཆུང་ཆུང་དེ་ད་བར་དུ་མིང་གྲགས་ཆེ། ད་ལྟ་ཁོང་ནི་ཐང་ག་འབྲི་བཞེངས་ལ་མཁས་པའི་ལྷ་རིས་པ་ཞིག་ཡིན་པ་མ་ཟད།ད་དུང་མིང་དོན་མཚུངས་པའི་ཚོང་བ་ཞིག་ཀྱང་ཡིན། 
      ༡༩༩༦ལོར་བར་སྐོར་གླིང་གི་ལྷོ་ངོས་ནས་ཚེ་བརྟན་རྣམ་རྒྱལ་ལ་དབང་བའི་ཐང་ག་འབྲི་འཚོང་གི་ཚོང་ཁང་ཞིག་རག་ཐུབ་པ་བྱུང་བ་དང་།    དུས་དེར་ཚོང་ཁང་ནང་ཚོང་རྒྱག་མཁན་ཁོང་རང་ཚུད་པའི་མི་གསུམ་ལས་མེད།ཐང་ཁ་འབྲི་བཞེངས་ཀྱི་ཁང་བར་མཚོན་ན་ཉི་འོད་ནི་མེད་དུ་མི་རུང་བ་ཞིག་ཡིན་ན་ཡང་ཏག་ཏག་ཁང་བ་དེ་རྙིང་རུལ་དོག་མོ་ཞིག་ཡིན་པ་མ་ཟད། འོད་ཟེར་གྱིས་ཀྱང་མི་འདང་། ཚུལ་འདི་འདྲ་ཞིག་ནས་ཚེ་བརྟན་རྣམ་རྒྱལ་གྱིས་སེམས་རྩ་མ་གཡོས་པར་ལས་རིགས་གསར་གཏོད་ཀྱི་བཞུད་ལམ་དུ་ཆས་འགོ་བརྩམས། 
      དུས་དེར་ལྷ་སར་ཡུལ་སྐོར་དུ་ཡོང་མཁན་མི་མང་པོ་མེད་ཅིང་། ཕྱི་རྒྱལ་བ་འགའ་མ་གཏོགས་བར་སྐོར་གླིང་དུའང་མི་མང་པོ་མེད།  ཡུལ་སྐོར་བ་ཁ་ཅིག་ཐང་གའི་ཚོང་ཁང་དུ་ཡོང་ནས་ཐང་གར་ལྟ་བ་ལས་གཞན་ཐང་ག་ཉོ་མཁན་མང་ཤས་ས་གནས་རང་གི་སྐུ་མགྲོན་རེད་ཅེས་ཚེ་བརྟན་རྣམ་རྒྱལ་གྱིས་ཕྱིར་དྲན་གྱི་ཚུལ་དུ་བརྗོད་བྱུང་། དུས་དེར་བར་སྐོར་གླིང་གི་བཤམས་ཚོང་དང་ཚོང་ཁང་གཉེར་བྱ་ཕལ་ཆེ་བ་ཞིང་འབྲོག་ས་ཁུལ་ལ་མཁོ་བའི་ཡོ་ཆས་དང་འཚོ་བའི་མཁོ་ཆས་དག་ཡིན། 
            ཚོང་ཁང་གི་གཞི་ཁྱོན་ཧ་ཅང་ཆུང་ན་ཡང་། ཚེ་བརྟན་རྣམ་རྒྱལ་གྱི་ཚོང་ཁང་ནི་བར་སྐོར་གླིང་དུ་ཆེས་ཐོག་མར་ཡུལ་དངོས་སུ་ཐང་ག་འབྲི་བཞེངས་དང་ཕྱིར་ཚོང་གཉིས་ཟུང་དུ་འབྲེལ་བའི་ཚོང་ཁང་ནང་གི་གཅིག་ཡིན། ཁོང་གིས་ཐང་ག་ནི་བོད་ཀྱི་ཐུན་མོང་མ་ཡིན་པའི་སྲོལ་རྒྱུན་གྱི་སྒྱུ་རྩལ་ཞིག་ཡིན་པས། སྐབས་དེར་མཚོན་ན་ཡུལ་སྐོར་བ་ཉུང་ན་ཡང་ངས་ཁོང་ཚོར་ཐང་ག་འབྲི་བཞེངས་ཀྱི་བརྒྱུད་རིམ་གསལ་བོ་ཞིག་མཐོང་ཐུབ་ཏུ་འཇུག་པ་དང་། ཐང་གའི་སྒྱུ་རྩལ་ལ་ཤེས་རྟོགས་བྱེད་ཐུབ་ཏུ་འཇུག་པར་མོས་པ་ཡོད། དེ་བས་ངའི་ཚོང་ཁང་གིས་ཚོང་ཁང་དུ་ཡོང་མཁན་མི་གང་ཞིག་ཡིན་རུང་རང་འདོད་ཅི་དགར་གྱིས་གཟིགས་དཔྱད་གནང་ཆོག་པའི་སྒོ་མོ་ཡངས་པོ་ཕྱེ་བ་ཡིན།  ཡུལ་སྐོར་བ་མང་པོ་ཞིག་བྱེད་སྟངས་འདིར་བརྟེན་ནས་ཐང་གར་སྤྲོ་བ་ཆེན་པོ་བྱུང་བ་ཡིན། ཐ་ན་རྒྱལ་ཕྱིའི་ཡུལ་སྐོར་བ་འགའ་ཕྱིར་རང་རྒྱལ་དུ་ལོག་རྗེས་ང་བཙལ་ནས་ཐང་ག་ཉོ་བ་ཡིན་ཟེར།