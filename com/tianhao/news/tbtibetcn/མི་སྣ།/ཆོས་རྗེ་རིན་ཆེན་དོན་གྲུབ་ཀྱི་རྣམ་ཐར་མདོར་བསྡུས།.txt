ཆོས་རྗེ་རིན་ཆེན་དོན་གྲུབ་ཀྱི་རྣམ་ཐར་མདོར་བསྡུས།
ཆོས་རྗེ་དོན་གྲུབ་རིན་ཆེན་ནི་བྱ་ཁྱུང་དགོན་པ་གསར་འདེབས་གནང་མཁན་དང་། རྗེ་ཙོང་ཁ་བའི་སློབ་དཔོན་ཡིན། ཁོང་གི་འཁྲུངས་ཡུལ་ལ་མཁས་གྲུབ་རྗེས་མདོ་ཁམས་སྨད་ཡིན་པར་གསུངས་པ་ཙམ་ལས་གསལ་པོ་ཞིག་ལོ་རྒྱུས་སྔ་མ་རྣམས་སུ་མི་གསལ་ལ། ཆུ་བཟང་ངག་དབང་ཐུབ་བསྟན་དབང་ཕྱུག་གིས། འཁྲུངས་ཡུལ་དང་རིགས་རུས་ནི་ས་སྐྱ་ཡིན་ཞེས་པ་དང་། ས་སྐྱ་ནས་ཆད་པའི་རེབ་གོང་གི་ཡུལ་ཡིན་ཟེར་པའི་བཤད་ཡམས་མཆན་བུར་བཀོད་ནས་རང་ལུགས་ལ་རྨ་ཆུའི་ལྷོ་ངོས་རེབ་གོང་གི་ཆར་འཁྲུངས་པར་གསུངས། ཇུ་ནང་ངག་དབང་སྙན་གྲགས་ཀྱི་གདན་རབས་སུ། རྐ་ཕུག་རིན་པོ་ཆེའི་ཕྱག་བྲིས་ཤིག་ཏུ་ཁྲི་ཀའི་མི་ཉག་རིན་པོ་ཆེས་སྣང་ར་ཡིན་ཞེས་གསུངས་པ་བཀོད་པར་བཤད། ངག་རྒྱུན་ལ་རེབ་གོང་ཤ་སྦྲང་དུ་འཁྲུངས་པར་ས་དེ་གའི་སྐྱེ་བོ་དམངས་ལ་ཡོངས་སུ་གྲགས་ཤིང་། ཤ་སྦྲང་གི་ཉེ་འཁོར་གྱི་ཉིན་ཕྱོགས་རི་ཁྲོད་ཅིག་ཏུ་སྒྲུབ་པ་མཛད་ནས་བཞུགས་པར་བརྟེན་དོན་གྲུབ་རིན་ཆེན་གྱི་མཚན་བསྡུས་པས་དོན་རིན་ཉིན་དང་། དེ་ཡང་ཟུར་ཆག་པས་དོར་ཉིན་དུ་འབོད་པ་ཡིན་ཟེར་རོ།
         སྐུ་འཁྲུངས་པའི་དུས་ནི། འབྲས་ཀླུ་འབུམ་པའི་མཁན་རབས་སུ། ཇོ་བོ་རྗེ་འཁྲུངས་ནས་ལོ་སུམ་བརྒྱ་ཉེར་བརྒྱད་པ་རབ་བྱུང་ལྔ་པའི་ས་བྱ་ལ﹙༡༣༠༩﹚འཁྲུངས་པར་བཤད། འོན་ཀྱང་མཁན་རབས་དེ་ཉིད་ཀྱི་དཔེ་རྙིང་འགར་ཇོ་བོ་འཁྲུངས་ནས་ལོ་སུམ་བརྒྱ་སོ་དྲུག་པ་རབ་བྱུང་ལྔ་པའི་ས་བྱ་ཞེས་པ་ནི་མ་དག་སྟེ། ཇོ་བོ་རབ་བྱུང་དང་པོའི་གོང་རོལ་དེ་མ་ཐག་གི་དྲུག་ཅུ་སྐོར་གྱི་བགྲང་བྱ་བཅུ་དྲུག་པ་ཆུ་རྟ་ལ་འཁྲུངས་པར་ཀུལ་ལ་རྩོད་པ་མེད་པས་སོ།
        དེར་ཡབ་ཡུམ་ཕུན་སུམ་ཚོགས་པའི་རིགས་སུ་སྐུ་བལྟམས་པ་ནས་བཟུང་ཆོས་ཀྱི་བག་ཆགས་མངོན་པར་སད་དེ་རབ་ཏུ་བྱུང་ཞིང་དབུས་གཙང་དུ་བྱོན། སྙེ་ཐང་པ་བཀྲ་ཤིས་སེང་གེ་སོགས་ལ་ཕར་ཕྱིན་དང་། བྱམས་ཆོས་ཐམས་ཅད་མཁས་པར་བསླངས། གཙང་སྣར་ཐང་གི་ཆོས་གྲྭར་བྱོན་ནས་བཅོམ་ལྡན་རིགས་རལ་གྱི་བུ་ཆེན། བཅོམ་ལྡན་པ་རང་གི་གདན་ས་བ་ལྡོང་སྟོན་རིགས་པའི་སེང་གེ་ལ་ཚད་མ་རྣམ་ངེས་གསན། ཡི་གེ་གཞན་དུ་འདི་ལ་མདོག་སྟོད་པ་རིན་ཆེན་སེང་གེ་ཞེས་ཟེར། དེའི་ཚེ་རིག་པའི་གནས་ཀྱི་དགག་སྒྲུབ་ཅུང་ཟད་འཆད་དཀའ་བ་བྱུང་བ་ལ། ཞྭ་ལུར་བྱོན་ནས་ཐུགས་རྗེ་ཆེན་པོ་རང་བྱོན་གྱི་དྲུང་དུ་གསོལ་བ་དྲག་ཏུ་བཏབ་ཅིང་། ཞབས་ལ་ཁྲག་རྡོལ་གྱི་བར་ཉིན་མཚན་དུ་སྐོར་བ་མཛད་པས་བློ་གྲོས་ཀྱི་ནུས་པ་ཡ་ཚན་འཁྲུངས་ཏེ་རིག་པའི་གནས་ལ་ཐོགས་པ་མེད་པ་གྱུར་ནས། རྩོད་པ་བཟང་བའི་མཆོག་ཏུ་གྲགས་པ་བྱུང་། མཐུན་རྐྱེན་དཀོན་པོ་བྱུང་ཡང་སྣར་ཐང་བའི་སྐྱོ་ཚལ་ལ་བརྟེན་ནས་ལེགས་པར་སྦྱངས། དེ་རྗེས་ཞྭ་ལུར་གྲྭ་སྐོར་བྱོན་པ་ན་རིན་པོ་ཆེ་བུ་སྟོན་ཐམས་ཅད་མཁྱེན་པ་ཡང་གདན་སར་ཕེབས་ནས་འདུག་པ་ལ། ཚོགས་སུ་བགྲོ་གླེང་མཛད་པས་ལེགས་པར་ཟིན་ཏེ། ཤར་ཕྱོགས་པ་རིགས་པའི་དཔའ་བོ་ཞེས་སྙན་པའི་གྲགས་པ་ཆེས་ཆེར་རྒྱས། གསུང་རྒྱུན་གཅིག་ཏུ་ཚོགས་དབུས་སུ་བུ་སྟོན་རིན་པོ་ཆེ་དང་བགྲོ་གླེང་མཛད་པས་ཀུན་གྱིས་སྟོན་གྲགས་བཟང་ཞེས་བསྔགས་པར་བཤད། འོན་ཀྱང་བུ་སྟོན་ལས་དགུང་ལོ་ཉི་ཤུས་གཞོན་ནོ། དེ་ནས་རོང་དུ་བྱོན་ཏེ་གསན་རྒྱ་དང་མཁྱེན་རྒྱ་བུ་སྟོན་དང་མཉམ་པར་གྲགས་པའི་རོང་གི་བླ་མ་ཡེ་ཤེས་དཔལ་བའི་དྲུང་ནས་གཤེད་སྐོར་སྤྱི་དང་། ཁྱད་པར་འཇིགས་བྱེད་ཀྱི་དབང་དང་། རྒྱུད་འགྲེལ་གྱི་བཤད་པ། མན་ངག་ཐམས་ཅད་ལེགས་པར་གསན་ནས་ཐུགས་སུ་ཆུད། ཨ་མདོར་ཕེབས་ཏེ་ཤིང་ཀུན་སྡེ་གསར་གྱི་མཁན་པོ་མཛད། དེར་མཁན་པོ་མཛད་ནས་འཆད་ཉན་ཤིན་ཏུ་འཕེལ་སྐབས་ཤིག་ལ། སྙེ་ཐང་བདེ་བ་ཅན་གྱི་གདན་ས་མཛད་པར་ཞུ་བའི་གདན་འདྲེན་པ་བྱུང་བས་དབུས་སུ་ཕེབས། འོན་ཀྱང་དེ་དུས་གདན་ས་བ་བསྐོས་ཚར་བས་གདན་སའི་སྟབས་མ་འཕྲོད་ཀྱང་། ཡོ་བྱད་མང་དུ་བསྣམས་བྱོན་པ་རྣམས་ཀྱིས་བདེ་བ་ཅན་དང་། སྣར་ཐང་སོགས་སུ་གཙུག་ལག་ཁང་དང་དགེ་འདུན་ལ་སྲི་ཞུ་རྒྱ་ཆེར་བསྒྲུབས། ཡབ་ཆོས་སྡིངས་འདེབས་མཁན་སྐྱེས་མཆོག་རྟོགས་ལྡན་པ་ཆོས་རྗེ་བསམ་གཏན་དཔལ་གྱི་དྲུང་དུ་སྒྲུབ་པ་ལ་བྱོན། ཕྱག་རྫས་གང་ཡོད་བླ་མ་ལ་ཕུལ། སྒྲུབ་པ་རྩེ་གཅིག་ཏུ་གཞོལ་བས་ཞི་གནས་ཀྱི་མྱོང་བ་ཁྱད་པར་ཅན་འཁྲུངས་། ཁྱད་པར་དུ་མཁས་གྲུབ་ཆེན་པོ་མཆིམས་བློ་བཟང་གྲགས་པའི་སྤྱན་སྔར་མདོ་སྔགས་ཀྱི་ཆོས་མང་དུ་གསན་པའི་སྐབས་ཤིག བླ་མའི་ཞལ་ནས། ཁྱོད་ཀྱི་གནས་དང་གདུལ་བྱ་མདོ་སྨད་དུ་ཡོད། ཁྱད་པར་ཤ་སྦྲང་དང་བྱ་ཁྱུང་ཟེར་བའི་གནས་གཉིས་སུ་དགོན་པ་ཐོབས་ལ་བཤད་སྒྲུབ་ཀྱི་བསྟན་པ་གང་འཕེལ་གྱིས། སྒོས་སུ་བྱ་ཁྱུང་དུ་སྒྲུབ་པ་གཙོ་བོར་མཛོད། དེ་དུས་ཁྱོད་ལ་སློབ་མ་མཁས་གྲུབ་གཉིས་འཛོམ་མང་པོ་འོང་བའི་ནང་ནས་འགྲན་ཟླ་དང་བྲལ་བ་གཅིག་འབྱུང་བས་དེ་རབ་ཏུ་བྱུང་དུས་བློ་བཟང་གྲགས་པ་ཞེས་མིང་འདི་ཐོགས་ཞེས་གསུངས། དེ་ནས་བླ་མས་ལུང་བསྟན་པ་བཞིན་སླར་ཨ་མདོར་བྱོན། ཐོག་མར་ཤ་སྦྲང་གི་གནས་བཙལ་ཏེ་དེར་དགོན་གནས་བཏབ། ཉི་མ་ཤར་མ་ཐག་པང་དུ་བླངས་འདྲ་བས་ན་ཤར་པང་སྟེ་ཟུར་ཉམས་པས་ཤ་སྦྲང་དུ་ཐོགས་ཟེར། དེར་ལོ་སྦྲེལ་གྱི་བར་དུ་ཕར་ཚད་ཀྱིས་ཐོག་དྲངས། བྱམས་ཆོས་རྣམས་དང་། བརྟག་གཉིས། སྤྱོད་འཇུག་སོགས་ཀྱི་བཤད་པ་མཛད་ཀྱང་ཐུགས་བཞེད་མ་ཁེངས་པས་ཐུགས་སྐྱོ་ནས་དབོན་པོ་ཤཱཀྱ་བཟང་པོ་གདན་སར་བསྐོས། རང་ཉིད་བྱ་ཁྱུང་གི་གནས་བཙལ་བར་བྱོན། དགུ་རོང་བརྒྱུད་བྲག་བྱ་ཁྱུང་མཐོང་བའི་གྲོང་སྣང་རར་བྱོན། ཨ་མེས་དོན་གྲུབ་སེང་གེ་ཞེས་པའི་རྩར་ཕེབས། དེར་དོན་གྲུབ་སེང་གེས་སྦྱིན་བདག་བྱས་ཏེ་སྣང་རའི་གསེང་ཁང་དུ་གྲགས་པ་འདི་བཞེངས། དེར་ཚོགས་པ་མང་བོར་ས་སྡེའི་བཤད་པ་ཡང་གནང་བར་གྲགས། དེའི་ཕྱིར་ཡབ་རྗེ་གསེར་ཁང་བས་ཀྱང་། སྣང་རའི་གསེར་ཁང་འདི་ཆོས་རྗེ་དོན་གྲུབ་རིན་ཆེན་པས་ས་སྡེའི་བཤད་པ་གནང་བའི་གནས་ཡིན་གསུངས། དེ་ནས་བྲག་བྱ་ཁྱུང་ལ་གཏད་དེ་ཕེབས། རྨ་ཆུ་ལ་དར་ཆགས་ཡོད་དམ་ལྟོས་ཞེས་ཉེ་གནས་ལ་ཡང་ཡང་གསུངས་པས། ཟླ་བ་དྲུག་པ་ལ་དར་ཇི་ལྟར་ཆགས་སྙམ་ནས་ཉེ་གནས་མ་རངས་ཏེ་དར་ཆགས་འདུག་ཅེས་ཞུས་པས། དེ་ལྟར་ན་བཟང་འདུག་མྱུར་དུ་འགྲོ་གསུངས་ནས་ཕེབས་ཚེ་རྨ་ཆུ་ལ་དར་རྣམ་དཀར་གྱི་ཟམ་འཕངས་པ་འདྲ་བ་ཞིག་ཆགས་དེར་བླ་མས་རྟིང་མནན་ནས་ཕེབས། ཕྱི་ན་འདུག་པའི་མི་རྣམས་ཀྱིས་བལྟས་ཚེ་ཆུའི་དར་ཟམ་དེ་བླ་མ་ཕེབས་པ་དང་ལྷན་ཅིག་དྲིལ་ནས་ཕར་ཐལ་སོང་ཟེར། དར་ཆགས་པའི་ཉེ་འགྲམ་གྱི་གྲོང་སྡེའི་མིང་ལ་རྨ་དར་གོང་བ་ཞེས་ཐོགས་ཤིང་ཟུར་ཆག་ནས་མན་རྡལ་གོང་བ་ཟེར། དེ་ནས་བཟུང་དགུན་ནམ་ཡང་དར་འཛིན་སྔ་ཞིང་འགྲོ་འཕྱི་བའི་དར་ལམ་ངེས་ཅན་དུ་འཛིན་པར་གྲགས་སོ། དེར་ཕེབས་ནས་ཐོག་མར་ཁྱུང་ལྟག་ཏུ་བཞུགས། ཉིན་གཅིག་དོས་ཁལ་དང་བཅས་པའི་དྲེའུ་ཞིག་ཡོད་པ་བཙལ་བས་མ་རྙེད་པར་མཐར་མདུན་གྱི་རིའི་ངོས་སུ་ལྗོན་ཤིང་མང་པོ་ཡོད་པའི་སར་ཆུ་འཐུངས་ནས་ཉལ་འདུག་པ་ཐབས་ཅི་བྱས་ཀྱང་མ་སློང་ཚུལ་ཞུས་པས། ང་ཚོའི་འདུག་ས་ནོར་བ་ཡིན་འདུག དེར་འགྲོ་གསུངས་ནས་གནས་དེར་དགོན་པའི་གཞི་བཏིངས﹙ས་གླང་ལོ༡༣༤༩ལ་བཏབ﹚ཀླུ་རྒྱལ་གཙུག་ན་རིན་ཆེན་གྱི་ཕོ་བྲང་ཆུ་མིག་གཉན་པོ་ཡོད་པའི་ནེའུ་གསེང་གི་སྟེང་དུ་གཙུག་ལག་ཁང་བཞེངས་པ་ཕྱིས་སུ་མགོན་ཁང་དུ་གྲགས་ཏེ་ད་ལྟའི་འདུ་ཁང་གི་སྟེང་རྒྱབ་ན་ཡོད་པ་འདི་ཡིན། ད་ལྟའི་འདུ་ཁང་འདི་ཕྱིས་སུ་རིམ་གྱིས་རྒྱ་བསྐྱེད་པ་ཡིན། གནས་གཞི་བཏིངས་འཕྲལ་གྲྭ་ཚོགས་བརྒྱ་ཕྲག་བརྒལ་བ་ལ་ཕར་ཚད་ཀྱིས་ཐོག་དྲངས་བྱམས་ཆོས་རྣམས་དང་། བརྟག་གཉིས། སྤྱོད་འཇུག་སོགས་ཀྱི་བཤད་པ་རྒྱ་ཆེར་མཛད། མགོན་ཁང་དེར་རྡོ་རྗེ་འཇིགས་བྱེད་ཀྱི་སྐུ་ཞལ་ཕྱག་ཡོངས་རྫོགས་དང་། མགོན་པོ་ཕྱག་དྲུག་པ་སོགས་ཆོས་སྐྱོང་རྣམས་ཀྱི་སྐུ་བརྙན་མང་དུ་བཞེངས། བར་སྐབས་ཤིག་ཆོས་རྗེ་ཉིད་སྐུ་འབུམ་ཆུ་དཀར་རི་ཁྲོད་དུ་ཉམས་བཞེངས་མཛད་སྐབས་མཚན་ལམ་དུ་རྗེ་ཙོང་ཁ་བ་ཆེན་མོ་འཇིག་རྟེན་དུ་བྱོན་པའི་བརྡ་ཤར་ནས་ཉེ་གནས་ཚུལ་ཁྲིམས་དང་ལྡན་པ་ཞིག་ལ་ལེགས་སྐྱེས་དང་བཅས་རྟེན་འབྲེལ་དུ་བཏང་། ཕྱི་ཞིག་ན་ཡབ་ཡུམ་གྱིས་ཆོས་རྗེ་དོན་གྲུབ་རིན་ཆེན་པ་ཉིད་སྤྱན་དྲངས། བཀུར་སྟི་ཕུན་སུམ་ཚོགས་པ་མཛད། རྗེ་འདི་བས་ཀྱང་རྟ་ནོར་གོས་དར་སོགས་ཟང་ཟིང་གི་གནས་སྦྱིན་དཔག་ཏུ་མེད་པ་མཛད་ནས་ཁྱོད་ཀྱི་བུ་འདི་ང་ལ་ཕུལ་ཅིག ཅེས་བཀའ་སྩལ་པ་བཞིན་ཡབ་ཡུམ་གྱིས་ཀྱང་དགའ་སྤྲོ་དང་བཅས་འབུལ་བར་ཁས་བླངས། ད་ལྟ་སྐུ་འབུམ་འཇམ་དབྱངས་ཀུན་གཟིགས་ཁང་དུ་བཞུགས་པའི་ཕ་བོང་སྟེང་རྗེ་དོན་རིན་པའི་ཞབས་རྗེས་དང་དབྱུག་པའི་རྗེས་གསལ་བར་བཏོད་ཡོད་པ་འདི་ཡང་དེ་དུས་བྱུང་བར་མངོན། དེ་ནས་རྗེ་ཀརྨ་རོལ་པའི་རྡོ་རྗེ་ཤ་རྫོང་རི་ཁྲོད་དུ་ཕེབས་ནས་བཞུགས་སྐབས་ཡབ་ཀྱིས་ཁྲིད་ནས་རབ་ཏུ་བྱུང་བར་ཞུས་ཀྱང་ད་དུང་གཞོན་ནུར་གྱུར་པས་རབ་ཏུ་བྱུང་མ་རན་གསུངས་ནས་དགེ་བསྙེན་དུ་བསྒྲུབས། མཚན་ལ་ཀུན་དགའ་སྙིང་པོར་གསོལ། དབུས་སུ་ཕེབས་ཤིག་ཅེས་པའི་ལུང་བསྟན་གནང་སྟེ། ཕྱིས་སུ་སངས་རྒྱས་གཉིས་པ་ལྟ་བུར་བྱོན་པ་འདིའོ་ཞེས་དཔའ་བོ་གཙུག་ལག་ཕྲེང་བའི་ཆོས་འབྱུང་ལས་བསྔགས། ལོ་རྒྱུས་འགར་རྗེ་དགུང་ལོ་བཞི་པར་བྱ་ཁྱུང་དུ་ཕེབས་ཟེར་བ་ལ་དཔགས་ན་རྗེ་དགུང་ལོ་རིལ་པོ་གསུམ་དང་ངོ་མཐོང་བཞིའི་སྟེང་ཤ་རྫོང་དུ་དགེ་བསྙེན་བསྒྲུབས་ཏེ། འཕྲལ་ལ་བྱ་ཁྱུང་དུ་ཕེབས་པར་སེམས། འབྲས་ཀླུ་འབུམ་པས། དགུང་ལོ་བདུན་བཞེས་ནས་བྱ་ཁྱུང་དུ་ཕེབས། དགུང་ལོ་བརྒྱད་བཞེས་ནས་རབ་བྱུང་མཛད་ཟེར།
        ཆོས་རྗེའི་དྲུང་དུ་ཕེབས་མ་ཐག་ནས་ཚེགས་མེད་པར་ཡིག་ཀློག་ལ་བྱང་བར་སྦྱངས། རབ་ཏུ་མ་བྱུང་བའི་སྔ་རོལ་དུ་དཔལ་རྡོ་རྗེ་འཇིགས་བྱེད་དང་། འཁོར་ལོ་བདེ་མཆོག་དྲིལ་བུ་ལུགས་དང་། ཀྱེེ་རྡོ་རྗེ་དང་། ཕྱག་ན་རྡོ་རྗེ་ལ་སོགས་པའི་དཀྱིལ་འཁོར་དུ་བཅུག་ཅིང་དབང་བསྐུར། གསང་མཚན་དུ་དོན་ཡོད་རྡོ་རྗེ་ཞེས་བཏགས་ཏེ་རྡོ་རྗེ་ཐེག་པའི་སྒོར་སྨིན་པར་མཛད། དབང་ཐོབ་པ་ནས་བཟུང་བདེ་མཆོག་དང་། ཀྱེེ་རྡོར། ཀུན་རིག གཤིན་རྗེའི་གཤེད་ལ་སོགས་པའི་དཀྱིལ་ཆོག་མང་པོ་ཐུགས་ལ་བཟུང། བདེ་མཆོག་དྲིལ་བུ་བའི་བདག་འཇུག་ལན་མང་བཞེས། ལྷའི་རྣམ་འབྱོར་དང་བཟླས་པའི་རིམ་པ་སོགས་ལ་ཅིག་ཏུ་དཔལ་བཟང་པོས་མཁན་པོ་དང་། ཏཱ་དབོན་གཞོན་ནུ་སེང་གེའི་སློབ་མ་གཞོན་ནུ་བྱང་ཆུབ་འོད་ཀྱིས་སློབ་དཔོན་མཛད་དེ་རབ་ཏུ་བྱུང་ཞིང་ཚིགས་སྔ་མ་དགེ་ཚུལ་གྱི་སྡོམ་པ་བཞེས་ནས་མཚན་ལ་བློ་བཟང་གྲགས་པ་ཞེས་གསོལ། དེ་ལྟར་ན་རྗེས་རབ་བྱུང་མཛད་པའི་ཆུ་ཡོས་ལོ་དེ་ནས་ད་ལྟ་རབ་རྒྱལ་མེ་བྱ་ཡན་ལ་ལོ་ལྔ་བརྒྱ་དང་གོ་བཞི་འདས་པའང་ཤེས་པར་བྱའོ། དེ་ནས་རྗེ་དགུང་ལོ་བཅུ་དྲུག་བཞེས་པའི་ཚེ་མཐུན་རྐྱེན་གྱ་ནོམ་པ་དང་བཅས་དབུས་གཙང་དུ་ཕེབས་པའི་སྐུལ་མ་དང་རྫོངས་པ་མཛད། ཕེབས་ཁར་བླ་མའི་ཞལ་ནས། ངས་ཁྱེད་ལ་ཆོས་ཤིག་འཆད་པ་ཡིན། ཅི་འདྲ་ཞིག་འདོད་ཅེས་པ་ལ། སེམས་ལ་ཕན་པའི་ཞལ་ཏ་ཞིག་ཐུགས་ལ་འདོགས་འཚལ་ཞུས་པས། དང་པོ་ཐོས་བསམ་བྱ་ཚུལ། དེ་ནས་དེ་དག་གི་དོན་ཉམས་སུ་བཞེས་ཚུལ། མཐར་བསྟན་འགྲོའི་བྱ་བ་མཛད་ཚུལ་རྣམས་འབྱུང་འགྱུར་ལུང་བསྟན་བསླབ་བྱའི་ཚུལ་དུ་ཚིགས་བཅད་ཀྱི་སྒོ་ནས་རྒྱ་ཆེར་འདོམས་པར་མཛད། དེ་ནས་དགེ་སློབ་དབར་ཕན་ཚུན་འབྲལ་མི་ཕོད་པ་ལྟ་བུའི་ངང་ནས་དབུས་གཙང་དུ་ཕྱག་བཏེགས། དེ་ནས་རིམ་གྱིས་དབུས་གཙང་དུ་ཕེབས་སོ།
      སྐུ་ཚེའི་སྨད་དུ་ཡང་སྐུ་གསུང་ཐུགས་རྟེན་མང་དུ་བཞེངས་པ་ལས། ད་ལྟའི་ལྷ་ཁང་ཆེན་མོ་ཞེས་གྲགས་པ་འདི་དུས་ནམ་བཞེངས་པའི་ལོ་ཚིགས་གསལ་པོར་བཤད་པ་མི་སྣང་ཡང་། ཇུ་ནང་པའི་གདན་རབས་སུ་རབ་ཡིད་ས་ཡོས་ལོའི་བར་དུ་ལོ་བཞི་བརྒྱ་ལྔ་བཅུ་ལྷག་སོང་ཞེས་བཤད་པ་ལྟར་ན་རྗེ་ཙོང་ཁ་བ་དབུས་གཙང་དུ་མ་ཕེབས་པའི་གོང་རོལ་ཞིག་ཏུ་བཞེངས་པར་འགྱུར་དགོས་ཤིང་། གང་ལྟར་བྱིན་རླབས་དང་རབ་གནས་དངོས་ཀྱིས་མཛད་གྲགས། སློབ་མ་ཡང་མང་དུ་འདུས་པ་ལས། རེབ་གོང་གི་རོང་པོའི་གཞི་འཛིན་ལྷ་རྗེ་བྲག་སྣ་བའི་སྲས་རོང་ཆེན་མདོ་སྡེ་འབུམ་ལ་སྲས་དགུ་འཁྲུངས་པ་ལས། རོང་པོའི་གཞི་འདིང་མཁན་གཅེན་པོ་རོང་པོ་བསམ་གཏན་རིན་ཆེན་ཡང་ཆོས་རྗེ་འདི་ཉིད་ཀྱི་དྲུང་ནས་བརྙེན་རྫོགས་ཞུས་པ་ཡིན།
       གསུང་རྩོམ་ཡང་རྩ་བ་ཚང་གི་གདན་རབས་སུ། གསུང་གི་མཛད་པའི་མཆོག་རྒྱུད་བླ་མའི་ཊཱིཀྐ་ཞིག་ཀྱང་མཛད། ཅེས་འབྱུང་བ་ལྟར་མགོ་མཇུག་ནས་ཅུང་མ་ཚང་བར་སྟག་དཀར་བློ་བཟང་ཆོས་དབྱིངས་ཀྱིས་ཁ་བསབས་པ་ཕྱིས་སུ་བྱ་ཁྱུང་དུ་པར་དུ་བཀོད་ནས་ཀུན་གྱིས་མཇལ་དུ་ཡོད་པ་འདི་ཡིན་པར་གྲགས། རྗེ་ཐར་ཤུལ་དགེ་འདུན་ཆོས་སྐྱོང་རྒྱ་མཚོའི་རྣམ་ཐར་དུ། བླ་བྲང་རྗེ་ཤེས་རབ་རྒྱ་མཚོ་ལ་ཕྱག་དཔེ་དཀོན་པ་འགའ་བྲིས་ཏེ་ཕུལ་བའི་གྲས་སུ་རྒྱུད་བླའི་འགྲེལ་པ་འདི་ཡང་བགྲངས་འདུག་པ་དང་། བྱ་ཁྱུང་ནས་དཔར་དུ་འགོད་སྐབས་ཀྱི་མ་ཕྱི་ཡང་རྗེ་ཐར་ཤུལ་རིན་པོ་ཆེའི་ཕྱག་དཔེ་ལས་གདན་དྲངས་པར་གྲགས། འགྲེལ་བ་དེར་བཀའི་དགོངས་འགྲེལ་ཇི་ལྟར་བྱུང་ཚུལ་བཤད་སྐབས། བཀའ་སོ་སོའི་འགྲེལ་བ་ཇི་ལྟར་བྱུང་ཚུལ་ནི་ཁོ་བོས་བྱས་པའི་རིན་ཆེན་ཐེམ་སྐས་སུ་ཅུང་ཟད་བརྗོད་ཟིན་པས་དེར་བལྟ་བར་བྱའོ། ཞེས་འབྱུང་བ་ལྟར་ན་བཀའ་རྩོམ་གྱི་རིགས་གཞན་ཡང་ཡོད་པར་མངོན་པས་དེང་སང་མཇལ་རྒྱུ་མེད་པ་ནི་ཤིན་ཏུ་ཕངས་པའི་གནས་སོ།
         དེ་ནས་འབྲས་ཀླུ་འབུམ་པས་བཤད་པ་ལྟར་རབ་བྱུང་དྲུག་པའི་ཤིང་གླང﹙༡༣༨༥﹚ལོ་ཆོས་རྗེ་ཉིད་དགུང་ལོ་དོན་བདུན་བཞེས་ཐོག སྐུ་མྱ་ངན་ལས་འདས་སོ། སྐུ་གདུང་རིལ་བུ་མ་ཉམས་པ་དྲི་བཟང་པོའི་ཤིང་གི་སྒྲོམ་དུ་བཞུགས་སུ་གསོལ་ཏེ་འབུམ་པ་བཞེངས། ཕྱིས་སུ་ཨ་གྲོ་ཆོས་རྗེ་ཤེས་རབ་རྒྱལ་མཚན་གྱིས་སོ་ཕག་གི་སྒྲོན་ཅིང་གྲང་གསེར་ལྕིབས་བྱུགས་དང་། རྒྱལ་བ་བསོད་ནམས་རྒྱ་མཚོའི་བཀའ་ཁྱབ་ལྟར་ཟངས་ཀྱིས་བཏུམས་པ་སོགས་སྲི་ཞུ་རྒྱ་ཆེར་མཛད་དོ།།