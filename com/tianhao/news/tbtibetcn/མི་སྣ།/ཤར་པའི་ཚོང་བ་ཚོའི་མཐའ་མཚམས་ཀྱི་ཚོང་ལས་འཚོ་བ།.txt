ཤར་པའི་ཚོང་བ་ཚོའི་མཐའ་མཚམས་ཀྱི་ཚོང་ལས་འཚོ་བ།
འགྲམ་མཛའ་མཐུན་ནང་འདྲེན་ཚོང་ཁང་། 
     བོད་ལྗོངས་ཀྱི་ཆེས་ཆེ་བའི་ཉོ་ཚོང་འགག་སྒོ་ཡིན་པའི་ཆ་ནས།  འགྲམ་གྲོང་རྡལ་གྱི་ཉོ་ཚོང་མ་དངུལ་གྱིས་བོད་ལྗོངས་སྤྱིའི་ཉོ་ཚོང་མ་དངུལ་གྱི་གྲུབ་ཆ་ཆེན་པོ་བཟུང་ཡོད། འགྲམ་གྲོང་རྡལ་ལ་ས་བབ་ཀྱི་དགེ་མཚན་ཆེན་པོ་ལྡན་པས། ཀྲུང་གོ་དང་བལ་བོ། རྒྱ་གར། ཡ་གླིང་ཤར་ལྷོ་ས་ཁུལ་གྱི་རྒྱལ་ཁབ་ཁག་བར་གྱི་ཉོ་ཚོང་དང་མི་སྣ་འགྲོ་འོང་བྱ་ཡུལ་གྱི་བགྲོད་ལམ་གཙོ་བོ་ཡིན། 
   རྒྱུས་ལོན་བྱུང་བ་ལྟར་ན། བཅོས་བསྒྱུར་སྒོ་འབྱེད་མ་བྱས་གོང་དུ། དཔལ་འབྱོར་དང་ཆབ་སྲིད་སོགས་ཕྱོགས་གང་ཐད་ཀྱི་ཤུགས་རྐྱེན་འོག་ཏུ། བོད་ལྗོངས་ཀྱི་ཕྱི་ཕྱོགས་ཉོ་ཚོང་ལས་དོན་ཚད་ངེས་ཅན་ཞིག་ནས་རང་ཁ་རང་གསོ་དང་དངོས་ཟོག་བརྗེ་རེས་ཀྱི་རྣམ་པར་གནས་ཡོད་པས། ཕྱི་ཕྱོགས་ཉོ་ཚོང་ལས་དོན་འཕེལ་རྒྱས་ཧ་ཅང་དལ། འོན་ཀྱང་བཅོས་བསྒྱུར་སྒོ་འབྱེད་བྱས་པ་དང་བསྟུན་ནས། ལྷག་པར་དུ་ཀྲུང་དབྱང་གིས་བོད་ལྗོངས་ཀྱི་ཕྱི་ཕྱོགས་ཉོ་ཚོང་ལས་དོན་ལ་དམིགས་བསལ་གྱི་སྲིད་ཇུས་བཟང་བོ་གང་མང་ལག་བསྟར་བྱས་རྗེས། བོད་ལྗོངས་ཀྱི་ཕྱི་ཕྱོགས་ཉོ་ཚོང་ལས་དོན་ནི་ཆར་རྗེས་ཀྱི་ཤ་མོ་བརྡོལ་བ་བཞིན་མགྱོགས་མྱུར་ངང་འཕེལ་རྒྱས་བྱུང་ཡོད།  འགྲམ་གྲོང་རྡལ་གྱི་འགག་སྒོ་རུ་ཤར་པ་བ་གང་མང་འདུས་ཡོད། པ་སངས་བསྟན་འཛིན་ནི་དེ་དག་ཁྲོད་ཀྱི་མི་གཅིག་ཡིན། 
 པ་སངས་བསྟན་འཛིན་གྱི་ཡབ་མེས་དག་གིས་གནའ་དུས་ནས་ཚོང་ལས་གཉེར་བ་ཡིན་ལ། ཁོང་གི་མི་རབས་འདིའང་དེ་དང་མི་འགལ་བ་རེད། 
　སྤྱི་ལོ་༢༠༠༨ ལོར། པ་སངས་དང་ཁོང་གི་ཨ་ཅེ་གཉིས་ཀྱིས་འགྲམ་གྲོང་རྡལ་དང་མཉམ་འབྲེལ་བྱས་ཏེ། ཆེད་དུ་བལ་བོའི་ཆེད་ཐོན་དངོས་རྫས་ཕྱིར་ཚོང་བྱ་ཡུལ་གྱི་ཚོང་ཁང་ཞིག་བཙུགས་ཏེ། སྒོ་བྱང་ལ་འགྲམ་མཛའ་མཐུན་ནང་འདྲེན་ཚོང་ཁང་ཞེས་བཏགས། དེའི་རྗེས་སུ་ཚོང་ལས་གཞི་རྒྱ་ཇེ་ཆེར་གྱུར་བའི་སྟབས་ཀྱིས། ཚོང་ཁང་དེའི་ས་གནས་བསྐྱར་དུ་འདེམས་ནས་ཚོང་གཉེར་གཞི་རྒྱ་ཇེ་ཆེར་བཏང་། འགྲམ་མཛའ་མཐུན་ནང་འདྲེན་ཚོང་ཁང་གི་སྒོ་འགྲམ་དུ་ཉིན་ལྟར་ཡུལ་སྐོར་རླངས་འཁོར་དང་ཟོག་སྐྱེལ་རླངས་འཁོར་གང་མང་བརྒྱུད་ནས་འགྲོ་བས། ཕར་སྐྱེལ་ཚུར་བསུ་བྱེད་པའི་མི་ཚོགས་དུས་ནམ་ཡང་ཚོང་ཁང་དེའི་སྐུ་མགྲོན་གྱི་ཡོང་ཁོངས་གཙོ་བོ་ཡིན། འོན་ཀྱང་ཚོང་ཁང་དེའང་ཞབས་ཞུའི་ལས་རིགས་གཞན་དག་དང་འདྲ་བར། དུས་ཚིགས་བཞི་བོར་འཕར་འགྲིབ་ངེས་ཅན་ལྡན། པ་སངས་ཀྱིས་ངོ་སྤྲོད་བྱ་རྒྱུར། ལོ་རེའི་སྤྱི་ཟླ་༦ པ་ནས་༩ བའི་བར་ནི་ཚོང་ཁང་གི་ཁེ་ལས་ཆེས་བྲིན་པའི་དུས་ཡིན། པ་སངས་ཀྱི་གདོང་ལ་སྤྲོ་འཛུམ་མངོན་བཞིན། “ཚོང་གཉེར་བྱེད་པའི་དུས་ཚོད་ནི་སྔ་དྲོའི་ཆུ་ཚོད་༡༠:༣༠ ནས་དགོང་མོའི་ཆུ་ཚོད་༩:༣༠ བར་ཡིན། ཉིན་རེའི་ཉོ་ཚོང་མ་དངུལ་ཆེས་མཐོ་དུས་སྒོར་༣༠༠༠ ལོན་ཐུབ། ཚོང་ཁང་གནས་འདིར་སྤོས་བའི་རྗེས་སུ། ཟླ་བཞིའི་དུས་ཡུན་རིང་དུ་བསྡོམས་པས་ཡོང་འབབ་སྒོར་ཁྲི་༦ ལོན་ཡོད། དེའི་ཁྲོད་ནས་ཉིན་རེའི་ཁང་གླ་སྒོར་༥༣ འཕྲི་རྗེས། ཟླ་འདི་དག་རིང་དུའང་ཡོང་འབབ་མི་ཉུང་བ་ཐོབ་ཡོད།”ཅེས་བཤད། 
　པ་སངས་ཀྱིས་ཚོང་རྫས་ནང་འདྲེན་བྱེད་ཐབས་ནི་ཧ་ཅང་སྟབས་བདེ་ཞིག་རེད། ད་ལྟ་འགྲིམ་འགྲུལ་བཀོལ་བདེ་ཡིན་པའི་སྟབས་ཀྱིས། ཁོང་རང་ཉིན་ལྟར་གླ་གཏོང་རླངས་འཁོར་དུ་བསྡད་ནས་འགག་སྒོར་སྐྱོད་པ་དང་། དེ་ནས་བལ་བོའི་ས་ཆར་ཕྱིན་ཏེ་རང་ཉིད་ལ་མཁོ་བའི་ཚོང་ཟོག་ལེན་པ་རེད། དེ་ལྟར་བྱས་ཚེ་ཕར་འགྲོ་ཚུར་འོང་ལ་དུས་ཚོད་མང་པོ་མི་འགོར་བ་དང་། ཚོང་ཁང་ནས་ཚོང་གཉེར་བྱེད་པའི་དུས་ཡུན་སྔར་ལས་རིང་པོ་ཡོད་པ་རེད། 
          རྒྱལ་ཁབ་ཀྱི་སྲིད་ཇུས་གླེང་བའི་སྐབས་སུ། པ་སངས་ཀྱིས་སྤྲོ་དགའི་ངང་། “སྔོན་དུས་ཟླ་གཅིག་ལ་ཚོང་ཁྲལ་སྒོར་བརྒྱ་སྤྲད་དགོས། འོན་ཀྱང་ཉེ་བའི་ལོ་འགའི་ནང་། སྲིད་གཞུང་གིས་གཟིགས་སྐྱོང་སྲིད་ཇུས་མང་པོ་ཕྱིར་བཏོན་པས། ཚོང་ཁྲལ་མི་དགོས་པ་བཟོས་པ་མ་ཟད། ད་དུང་ཚོང་རྫས་མང་པོའི་འགག་སྒོའི་དཔྱ་ཁྲལ་ཡང་ཇེ་ཉུང་དུ་བཏང་།”ཞེས་བཤད།
     ད་ལྟ། ཚོང་བ་མང་པོ་ཞིག་གིས་འགྲམ་གྲོང་རྡལ་གྱི་འགག་སྒོ་ནི་ཚོང་ལས་གཉེར་ཡུལ་གྱི་གཤིན་ས་གལ་ཆེན་ཞིག་ཡིན་པ་ཤེས་ཡོད་པས། བོད་ལྗོངས་དང་ཞིང་ཆེན་ཁག་གཞན་པ་ནས་གནས་འདིར་སྤོས་ཡོང་མཁན་མང་བས། འགྲམ་འགག་སྒོའི་ཚོང་ལས་གོང་འཕེལ་འགྲོ་བར་སྐུལ་འདེད་ཀྱི་ནུས་པ་ཐོན་ཡོད། པ་སངས་ཀྱིས་འདི་ལྟར།“ཚོང་བ་གང་མང་འགྲམ་དུ་ཕེབས་ནས་ཚོང་ལས་གཉེར་བ་ཡིས་ང་ཚོར་ཤུགས་རྐྱེན་ཅི་ཡང་ཐེབས་མེད། དུས་སྐབས་བཟང་བ་དང་སྲིད་ཇུས་ལེགས་པས། ཚང་མ་མཐའ་མཚམས་ས་ཁུལ་དུ་ཕེབས་ནས་ཚོང་ལས་གཉེར་བཞིན་ཡོད་ལ། དེ་ནི་འགྲན་རྩོད་ལེགས་པོ་ཞིག་ཡིན་པས་གནས་ཚུལ་བཟང་བོ་རེད།”ཅེས་བཤད། 
   ལྷ་སའི་འགག་སྲུང་བས་བསྡོམས་རྩིས་བྱས་པ་ལྟར་ན། ལོ་ཕྱེད་སྔོན་མའི་རང་དུ་བོད་ལྗོངས་དང་བལ་བོའི་མཐའ་མཚམས་ཚོང་ལས་རིན་ཐང་བསྡོམས་པས་ཨ་སྒོར་དུང་ཕྱུར་༥.༣ ཟིན་ཡོད་པས། སྔོན་མ་དང་བསྡུར་ན་བརྒྱ་ཆ་༧༩.༥ གོང་འཕར་སྣོན་བྱུང་ཡོད།