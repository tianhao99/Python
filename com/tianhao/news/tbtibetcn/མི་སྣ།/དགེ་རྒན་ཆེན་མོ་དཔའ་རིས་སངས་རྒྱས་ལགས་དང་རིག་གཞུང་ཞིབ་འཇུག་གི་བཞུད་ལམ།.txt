དགེ་རྒན་ཆེན་མོ་དཔའ་རིས་སངས་རྒྱས་ལགས་དང་རིག་གཞུང་ཞིབ་འཇུག་གི་བཞུད་ལམ།
ཁོང་ནི་1931ལོར་མདོ་སྨད་དཔའ་རིས་སུ་འཁྲུངས་ཤིང་། 1951ལོར་ནུབ་བྱང་མི་རིགས་སློབ་གྲྭ་ཆེན་མོར་སློབ་གཉེར་དུ་ཕྱིན་ནས་བོད་རྒྱ་མི་རིགས་གཉིས་ཀྱི་རིག་གནས་ལ་སྦྱང་འབྲས་ཕུལ་དུ་བྱུང་བ་བླངས། 1954ལོར་སློབ་མཐར་ཕྱིན་ཏེ་གནས་དེར་ལས་གནས་ལ་ཞུགས་པ་ཡིན།1955ལོར་ཀན་ལྷོ་མི་རིགས་སློབ་འབྲིང་འཛུགས་རྒྱུའི་གྲ་སྒྲིག་ལས་དོན་དུ་ཞུགས་པ་དང་། བསླབ་དེབ་སྒྲིག་ཚན་གྱི་འགན་ཁུར་དང་དུ་བླངས་ཤིང་། བྲེལ་ཚེགས་ཆེ་བའི་སློབ་ཁྲིད་ཀྱི་ཞོར་དུ་སློབ་གྲྭའི་བོད་ཡིག་བསླབ་དེབ་དྲུག་དང་། གཞན་སློབ་ཆུང་གི་བསླབ་དེབ་བཅུ་ཐམ་པ་བསྒྲིགས། 1978ལོར་ཁོང་ཉིད་སླར་ནུབ་བྱང་མི་རིགས་སློབ་གྲྭ་ཆེན་མོར་གདན་དྲངས་ཏེ། སྔ་ཕྱིར་བོད་ཡིག་སྡེ་ཚན་གྱི་དགེ་རྒན་དང་ཞུབ་འཇུག་སློབ་མའི་མཛུབ་སྟོན་པའི་འགན་བཞེས་པ་སོགས་རྟག་ཏུ་ཆེ་གྲག་སྙན་གསུམ་གྱི་བགྱི་བ་བོར་ཏེ། མཁས་པའི་བྱ་བ་རྣམ་གསུམ་མི་ཚེའི་མཆོག་ཏུ་བཟུང་ནས་མི་རིགས་ཀྱི་རིག་གནས་ལ་ཕན་ངེས་སུ་གྱུར་བའི་ལྗགས་རྩོམ་རྒྱལ་ཡོངས་མི་རིགས་སློབ་གྲྭ་ཆེན་མོ་སོགས་ཀྱི་བསླབ་གཞིར་གྱུར་བའི《བརྡ་སྤྲོད་གསལ་བྱེད་ངག་སྒྲོན་》དང《སྡེབ་སྦྱོར་རིག་པའི་སྲོལ་འབྱེད།》《བོད་ཡིག་འབྲི་ཚུལ་མཐོང་བ་ཀུན་སྨོན།》《དག་ཡིག་རིག་པའི་གབ་པ་མངོན་ཕྱུང་། 》《དཔེ་ཆོས་རྣ་བའི་བདུ་རྩི། 》《དཔེ་ཆོས་ཚིག་མཛོད།》སོགས་ཡོད་པ་རེད།
          དཔྱད་རྩོམ་གྱི་སྐོར་ལ་སྐད་ཆ་དང་ཡི་གེ་ནི་རིག་གནས་ཀྱི་གཏེར་མཛོད་ཆེ་ཤོས་ཡིན་ཞེས་པ་དང་། བྱ་བའི་མིང་གི་རིགས་གསུམ་གྱི་དབྱེ་བ་དང་འབྲེལ་བའི་ངེས་སྲོལ་རྣམ་པར་བཤད་པ། བོད་ཡིག་གི་བྱུང་རབས་དང་རྩོད་གཞིའི་མཐའ་དཔྱད་པ། བོད་ཀྱི་སྒྱུ་རྩལ་རྩོམ་པའི་ཁོག་འབུབས། ཐབས་ཤེས་ཟུང་འཇུག་གི་བསླབ་དེབ། མངོན་བརྗོད་ཀྱི་བྱུང་རབས་དང་ཕན་ཡོན། ངག་གི་སྒྱུ་རྩལ་བང་མཛོད་གེ་སར་སྒྲུང་ཟུར་ཙམ་གླེང་བ། བོད་འགྱུར་དུ་བྱ་བའི་མིང་གི་སྦྱོར་བ་ཉོག་ཚུལ་དག་པར་བྱ་བར་རེམ་རེམ་ཞེས་པ་སོགས། དེ་བཞིན་བསྒྱུར་རྩོམ་ལ《ཚན་རིག་རྒྱུན་ཤེས་མ།》 གཞན་《དཔལ་རིའི་རབ་གསལ་གྱི་གསུང་འབུམ་》དང་།《བླ་མ་དཀར་པོའི་རྣམ་ཐར།》 གླིང་སྒྲུང《ལྷ་གླིང་།》སོགས་ཞུས་དག་གུང་བསྒྲིགས་གནང་བ་དང་། ལྷག་པར་དུ1984ལོ་དང1986ལོ་ལ་སྔ་རྗེས་སུ་ཀན་སུའུ་མི་རིགས་པར་སྐྲུན་ཁང་ནས་བསྐྲུན་པའི་གླིང་རྗེ་གེ་སར་སྐྱེས་བུ་ཆེན་མོའི་རྣམ་ཐར་བསྟོད་སྒྲུང《གྲུ་གུ་གོ་རྫོང་།》མི་འདྲ་བ་དུ་མའི་ནང་ནས་རྙིང་ཤོས་དང་ལེགས་ཤོས། དེབ་ཆེན་སྟོད་སྨད་བཞིས་གྲུབ་པ་ཁྱོན་ཤོག་ངོས(1799)ཅན་དེ་དག་སྒྲིག་ལེགས་བཅོས་གནང་བ་ནི། དཔའ་བོ་གླིང་གི་རྣམ་སྒྲུང་སྲུང་སྐྱོབ་ལེགས་སྐྲུན་གྱི་མིག་དཔེ་ལྟ་བུ་བཟོས་འདུག་པ་སོགས་བྱས་རྗེས་དང་གཟི་བརྗིད་ཀྱི་མི་ཚེ་ཡོངས་སུ་འཁྱོངས་བཞིན་ད་ལྟ་ཡང་སྐུ་འཚོ་ཞིང་བཞུགས་པ་ལགས་སོ། །