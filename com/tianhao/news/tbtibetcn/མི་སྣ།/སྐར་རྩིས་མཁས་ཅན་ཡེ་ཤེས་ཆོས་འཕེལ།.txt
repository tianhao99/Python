སྐར་རྩིས་མཁས་ཅན་ཡེ་ཤེས་ཆོས་འཕེལ།
གནམ་རིག་སྐར་རྩིས་མཁས་ཅན་ཡེ་ཤེས་ཆོས་འཕེལ་ནི་དེ་སྔའི་བོད་ས་གནས་སྲིད་གཞུང་གིས་སྨན་རྩིས་ཁང་གསར་འཛུགས་སྐབས་སྙེ་མོ་རྒྱལ་བྱེད་དགོན་ནས་གྲྭ་གཞོན་སློབ་མ་བསྐོང་པའི་ཁོངས་སུ་ལྷ་ས་སྨན་རྩིས་ཁང་དུ་སློབ་གཉེར་ལ་ཕེབས་ཏེ་མཁས་དབང་མཁྱེན་རབ་ནོར་བུ་སོགས་བསྟེན་ནས་སྨན་དང་རྩིས་རིག སྒྲ་གཞུང་སོགས་རིག་གནས་ལ་སྦྱངས་བརྩོན་གནང་བར་གྲུབ་འབྲས་ལེགས་པར་ཐོབ་སྟེ་སློབ་ཐོན་ལག་འཁྱེར་བཞེས་རྗེས་ལྷ་ས་སྨན་རྩིས་སློབ་གྲྭའི་རྒན་བདག་བཞི་ཡོད་པའི་ནང་གི་རྩིས་ཀྱི་དགེ་རྒན་གནང་བ་དང་མཁས་དབང་མཁྱེན་རབ་ནོར་བུས་གཟིགས་སྐྱོང་བདག་རྐྱེན་ཆེན་པོ་གནང་ཞིང་།  ལོ་རེའི་ལོ་ཐོ་འདོན་པའི་སྐར་རྩིས་ཀྱི་གཙོ་འགན་དེ་ཡེ་ཤེས་ཆོས་འཕེལ་ནས་བཞེས་དགོས་པའི་གཏན་འཁེལ་གནང་བ་རེད།  ཡེ་ཤེས་ཆོས་འཕེལ་ནི་གཙོ་བོ་གནམ་རིག་སྐར་རྩིས་ཀྱི་ཕྱག་ལས་གནང་སྟབས་རྒྱུན་གཏན་རྩིས་པའི་རྒན་ལགས་ཞེས་འབོད་ཀྱི་ཡོད།   ཁོང་གིས་རྩིས་ཀྱི་ཕྱག་ལས་གནང་བ་ཕུད་ད་དུང་སྨན་བཅོས་གནང་བ་དང་།  སུམ་རྟགས།  སྙན་ངག་སོགས་སློབ་ཁྲིད་གནང་གི་ཡོད་ལ་སྐབས་དེའི་ལོ་ཐོའི་ཐོག་སྙན་རྩོམ་ཀྱང་ཧ་ཅང་མང་པོ་རྩོམ་འབྲི་གནང་ཡོད་པ་རེད།  ༡༩༥༤ལོར་དེ་སྔའི་བོད་ས་གནས་སྲིད་གཞུང་ནས་ཁོང་ལ་རྩིས་པའི་དགེ་རྒན་གྱི་གོ་མིང་ཐོག་རིམ་པ་ལྔ་པའི་ལས་ཚན་པའི་གོ་གནས་སྤྲད་ཅིང་།  དམངས་གཙོའི་བཅོས་བསྒྱུར་བཏང་རྗེས་མི་དམངས་སྲིད་གཞུང་ནས་ཁོང་སྨན་རྩིས་ཁང་དུ་བཀོད་སྒྲིག་གནང་བ་བཞིན་གནམ་རིག་སྐར་རྩིས་ཀྱི་ཕྱག་ལས་གནང་།   ༡༩༧༠ལོར་སྐུ་འདས་སྐབས་དགུང་ལོ་དྲུག་ཅུ་ཡས་མས་ཤིག་ཡིན་འདུག །
གྲོང་ཁྱེར་ལྷ་སའི་ལོ་རྒྱུས་རིག་གནས་དེབ་དགུ་པ་ལས་བཏུས།