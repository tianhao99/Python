རེབ་གོང་རྡོ་རྗེ་མཁར།
རེབ་ཁོང་རྡོ་རྗེ་མཁར་རམ་མི་ཕམ་ལང་ཚོ་རྒྱས་པའི་བློ་གྲོས་འཇིགས་མེད་རིགས་པའི་དབང་ཕྱུག་ལགས་ནི། ༡༩༥༨ལོར་མདོ་སྨད་རེབ་གོང་སེར་མོ་ལྗོངས་ཀྱི་སྨད་པ་ནག་ཀྱྰ་རུ་སྐྱེས། ཆུང་དུས་ནས་རང་བཞིན་གྱི་རིག་པ་ཤིན་ཏུ་རྣོ་བས་ཤེས་བྱའི་གནས་མཐའ་དག་ལ་རྣམ་དཔྱོད་ཀྱི་ཁོ་ལག་ཆེས་ཆེར་རྫོགས་པས༡༩༨༣ལོར་ནུབ་བྱང་མི་རིགས་སློབ་ཆེན་གྲངས་ཉུང་མི་རིགས་སྐད་ཡིག་སྡེ་ཁག་གི་དོན་དགུ་ལོའི་བོད་ཀྱི་རྩོམ་རིག་འཛིན་གྲྭ་ནས་མཁས་དབང་ཚེ་བརྟན་ཞབས་དྲུང་རྗེ་འཇིགས་མེད་རིགས་པའི་བློ་གྲོས་སོགས་སྐྱེས་ཆེན་དམ་པ་མང་པོ་ཚུལ་བཞིན་དུ་བླ་མར་བསྟེན་ནས་སློབ་མཐར་ཕྱིན་པ་དང་། ༡༩༨༣ལོ་ནས༡༩༨༥ལོའི་བར་ཀྲུང་དབྱང་མི་རིགས་ཡིག་བསྒྱུར་ཅུའུ་རུ་ལོ་ཙྰའི་ཕྱག་ལས་གནང་ཞིང་། ༡༩༨༥ལོ་ནས༡༩༨༨ལོའི་བར་ནུབ་བྱང་མི་རིགས་སློབ་ཆེན་གྱི་ཞིབ་འཇུག་སློབ་མའི་འཛིན་གྲྭར་ཞུགས་ཏེ་བོད་ཀྱི་རྩོམ་རིག་རབ་འབྱམས་པའི་མིང་རྟགས་བླངས།   ༡༩༨༨ལོ་ནས༡༩༨༩ལོའི་བར་ཀྲུང་དབྱང་མི་རིགས་སློབ་གྲྭ་ཆེན་མོའི་བོད་ཤེས་རིག་ཞིབ་འཇུག་སོའོ་རུ་ཕྱག་ལས་གནང་བ་རེད། ༡༩༨༩ལོར་ཀན་སུའུ་ཞིང་ཆེན་ཀན་ལྷོ་རྩོམ་རིག་མཉམ་འབྲེལ་སྒྱུ་རྩལ་ལྷན་ཚོགས་སུ་ལས་གནས་སྤར་གནང་བ་མ་ཟད་དེ་གའི་ལྷན་ཚོགས་ཀྱི་ཀྲུའུ་ཞི་གཞོན་པའི་འགན་ཡང་བཞེས། ༡༩༩༢ལོར་པེ་ཅིན་ཀྲུང་དབྱང་མི་རིགས་ཡིག་བསྒྱུར་ཅུའུ་རུ་ལས་གནས་སྤར། ཁོང་ཉིད་ཧོ་ལན་རྒྱལ་སྤྱིའི་བོད་ཤེས་རིག་གྲོས་ཚོགས་སུ་ཞུགས་པར་མ་ཟད་མཁས་དབང་ནམ་མཁའི་ནོར་བུས་གདན་ཞུས་ལྟར་ནུབ་ཕྱོགས་ཀྱི་ཨོ་སི་ཁྲུ་ལི་ཡ་དང་དབྱི་ཐ་ལི། ཝེ་ནེ་རུ་ལ་སོགས་རྒྱལ་ཁབ་ཁག་ཏུ་བསྐྱོད་ནས་དེ་གའི་སློབ་གྲྭ་ཆེན་མོ་དང་ཡུལ་གྲུ་ཁག་ཏུ་བོད་རིག་པའི་སྐོར་གྱི་བཀའ་སློབ་ཇི་སྙེད་གནང་བ་མ་ཟད་ནམ་མཁའི་ནོར་བུས་ཕྱི་རྒྱལ་དུ་རྒྱལ་བའི་བསྟན་པ་རིན་པོ་ཆེ་ཚུལ་ཇི་ལྟར་སྤེལ་བའི་ཚུལ་ལ་ཉམས་ཞིབ་གསལ་མཛད།
       བརྩམས་ཆོས་ལ།   ལོ་རབས༨༠ནས་དབུ་ཚུགས་ཏེ་རྩོམ་རིག་གསར་རྩོམ་གྱི་ལས་སུ་ཞུགས་ནས། བོད་ཀྱི་དུས་དེབ་སྣ་ཚོགས་སུ་སྙན་ངག་དང་བརྩམས་སྒྲུང་། ལྷུག་རྩོམ། སྤེལ་མ་སོགས་རྩོམ་ལུས་མི་འདྲ་བའི་བརྩམས་ཆོས༣༠༠ལྷག་བཀོད་དེ་བོད་ཀྱི་རྩོམ་རིག་ཤིན་ཏུ་སྨན་པའི་རྨད་བྱུང་གི་ལས་མཛད་པ་སྟེ། སུ་རུའི་མེ་ཏོག་བཞད་བྱུང་ཞེས་པའི་གཏམ་བརྗོད་ཟློས་གར་དང་བརྩམས་སྒྲུང་ལ་རྣམ་པར་རྒྱལ་བའི་རྟ་མཆོག་གི་རྨིག་སྒྲ། བརྙན་འཕྲིན་ཟློས་གར་ལ་ལྗང་མདོག་གི་དབྱངས་རྟ།  གཏམ་བརྗོད་ཟློས་གར་ལ་རྡོ་རིང་།   སྙན་ངག་ལ་འཆི་མེད་ལམ་གྱི་གྲོང་ཁྱེར།  བོད་ཀྱི་སྙན་ངག་མཁན་པོ་ཡི་དམ་ཚེ་རིང་གིས་རེ་ཞུས་ལྟར་ཁོང་གི་སྙན་ངག་མང་པོ་དང་།  སུང་ཙིའི་དམག་ཇུས་ཅེས་པ་སོགས་བརྩམས་ཆོས་མང་པོ་ཞིག་བོད་ཡིག་ཏུ་བསྒྱུར་བས་བོད་ཀྱི་ལོ་ཙྰ་བའི་སྡེ་རུ་སྙན་གྲགས་ཤིན་ཏུ་རྒྱས་པས།  ལོ༣༢སྟེང་དམིགས་བསལ་གྱི་ཞུས་ཆེན་ལོ་ཙྰ་བའི་གོ་མིང་བཞེས།   ཁོང་གིས་བོད་ཀྱི་ལོ་རྒྱུད་དང་ཆོས་ལུགས།  རྩོམ་རིག  ལོ་ཙྰ།    དམངས་སྲོལ་བཅས་ལ་ཞིབ་འཇུག་གནང་པའི་དཔྱད་རྩོམ་བརྒྱད་ཅུ་ལྷག་ལྡན་པ་ལས་དཔྱད་རྩོམ་བརྒྱད་ལྷག་ཕྱི་རྒྱལ་གྱི་ཡི་གེར་བསྒྱུར་ནས་དུས་དེབ་འགའ་ཤས་སུ་དངོས་འགོད་གནང་པ་དང་།  རྒྱ་ཡིག་གི་ལམ་ནས་ཀྱང་བོད་གནའ་རབས་ཀྱི་སངས་རྒྱས་ཆོས་ལུགས་ཀྱི་ལོ་ཙྰའི་བྱུང་བ་མདོར་བསྟན་པ་ཞེས་པ་དང་།  རྒྱ་བོད་ལོ་ཙྰའི་གོ་བ་དང་མཚོན་ཐབས་གླེང་བ།  དཔྱོད་ཤེས་སྤྱོད་བཟང་གི་མཁས་དབང་ཚེ་བརྟན་ཞབས་དྲུང་སོགས་དཔྱད་རྩོམ་བརྒྱད་ལྷག་སྤེལ། གཞན་ཡང་དམ་པ་ཁོང་ཉིད་ཀྱིས་བློ་གྲོས་ཀྱི་དྭངས་མ་ལས་བསྲུབས་པའི་བརྩམས་ཆོས་མང་པོ་ལ་བོད་ཁམས་དང་རྒྱལ་ཡོངས་ནས་བྱ་དགའ་མང་པོ་ཐོབ།  སྙན་ངག་མཆུ་ནག་ཁྭ་ཏའི་རང་མཚང་བརྟོལ་བ་ཞེས་པར༡༩༨༢ནས༡༩༨༣ལོ་བར་སྦྲང་ཆར་གྱི་བྱ་དགའ་ཨང་གསུམ་པ་བསྩལ།  མཆུ་ནག་ཁྭ་ཏའི་རང་མཚང་བརྟོལ་བ་ཞེས་པར༡༩༨༥ལོར་ལྗོངས་ཞིང་ལྔའི་རྩོམ་རིག་གསར་རྩོམ་གྱི་བྱ་དགའ་ཨང་གཉིས་པ་ཐོབ། སྙན་ངག་གི་གབ་ཚིག་གསར་བསྒྲིགས་ཞེས་པར༡༩༨༢ནས༡༩༨༨བར་གྱི་རྒྱལ་ཡོངས་ཕུལ་བྱུང་བྱིས་པའི་ཀློག་དེབ་བྱ་དགའ་ཨང་གསུམ་པ་ཐོབ། ༡༩༩༡ལོར་སྦྲང་ཆར་གྱི་ཕུལ་བྱུང་བྱ་དགའ་ཡང་ཐོབ། བརྩམས་སྒྲུང་མེ་ཏོག་ཕྲེང་བ་ཞེས་པར་ཀན་སུའུ་ཞིང་ཆེན་གྱི་ཐེངས་གསུམ་པའི་རྩོམ་རིག་བྱ་དགའི་ཁྲོད་ཕུལ་བྱུང་བརྩམས་ཆོས་ཀྱི་བྱ་དགའ་ཐོབ།  སྒྲུང་འབྲིང་རྣམ་ཤེས་ཀྱི་དགོད་སྒྲ་ལ་རྒྱལ་ཁབ་རིམ་པའི་དཔེ་དེབ་བྱ་དགའ་བཅས་བརྩམས་ཆོས་སྤུས་ལེགས་འབའ་ཞིག་ལ་གཟེངས་རྟགས་མང་པོ་ཐོབ་ལ། བོད་ཁུལ་གྱི་སློབ་གྲྭ་ཆུང་འབྲིང་དང་སློབ་ཆེན་ཁག་གི་བསླབ་དེབ་ཁག་ཏུ་ཁོང་གིས་མཛད་པའི་བརྩམས་ཆོས་མང་པོ་བཀོད་ཡོད་པ་དང་།   རྒྱལ་ཁབ་ཕྱི་ནང་གི་སྙན་ངག་དང་ལྷུག་རྩོམ།  དཔྱད་རྩོམ།   བསྒྱུར་རྩོམ་སོགས་ཕྱོགས་བསྒྲིགས་མཛད་པའི་ཁྲོད་ཁོང་གི་བརྩམས་ཆོས་ཇི་སྙེད་བདམས་ཡོད་པ་རེད།
དེང་རབས་བོད་ཀྱི་རྩོམ་པ་པོའི་ལོ་རྒྱུས་དང་བརྩམས་ཆོས་དཀར་ཆག་ཞེས་པ་ལས་བཤུས།