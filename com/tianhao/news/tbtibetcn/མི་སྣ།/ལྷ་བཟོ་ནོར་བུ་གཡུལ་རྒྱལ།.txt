ལྷ་བཟོ་ནོར་བུ་གཡུལ་རྒྱལ།
ལྷ་བཟོ་ནོར་བུ་གཡུལ་རྒྱལ།
སྤྱི་ལོ་༢༠༡༡ལོའི་ལྗོངས་ཡོངས་ནས་སྲོལ་རྒྱུན་རི་མོའི་སྒྱུ་རྩལ་གྱི་གཟེངས་བསྟོད་རིམ་པ་དང་བོ་དང་<བོད་ལྗོངས་མཛེས་རྩལ་ མཁས་པའི>>མཚན་གནས་བཞེས་བཞིན་པ།
   ད་ལྟའི་སྟེང་ཆེན་རྫོང་རི་མོའི་སློབ་དགེ་ཧོར་ཚང་ནོར་བུ་གཡུལ་རྒྱལ་གྱི་སྐོར་སྐབས་བབ་དང་བསྟུན་ཅུང་ཙམ་འཆད་པར་འདོད་དོ། །ཁོང་དགུང་ལོ་དྲུག་བདུན་ཙམ་བཞེས་ཚེ་ཐོག་མར་རུ་ཁག་དང་གཤམ་ཁག་གི་སློབ་གྲྭར་འགྲིམས་ཤིང་། ལོ་ངོ་ཁ་ཤས་རིང་ཡི་གེ་འདོན་ཀློག་དང་། ཚུགས་ཆེན། ཚུགས་ཆུང་སོགས་བྲིས་འབྲི་རྒྱུ། སྡོམ་འཐེན་བགོ་སྒྱུར་སོགས་རྩིས་རིག་སྐོར་བཅས་ལ་སློབ་སྦྱོང་གནང་མྱོང་། དེ་རྗེས་ཆོས་དད་རང་མོས་ཀྱི་དབུ་ཚུགས་པ་དང་ལྷན་དུ་ཞིང་འབྲོག་གི་ལས་དཀའི་བར་གསེང་རྣམས་སུ་ཁོང་གི་ཨ་མྱེ་དང་། ཡབ་ཚེ་དབང་དོན་གྲུབ་གཉིས་ཀྱི་དྲུང་ནས་བོན་ཆོས་འདོན་ཀློག་སྐོར་ལ་སློབ་སྦྱོང་གནང་། དགུང་གྲངས་བཅུ་གཉིས་ཙམ་སོན་པ་དང་ཕ་མ་རྣམས་ཀྱི་རེ་འདུན་བཞིན་ལྡོང་མདོ་དབུ་ཆེན་ཚེ་རིང་གཡང་འཕེལ་༼ཁོང་གི་ཨ་མྱེ་ཡིན༽གྱིས་སློབ་བུ་རུ་གཅེས་ཉར་གནང་སྟེ། ཁོང་དང་ཁོང་གི་སློབ་གྲོགས་ཡག་བཟའི་བུ་འབངས་སོགས་སློབ་ཕྲུག་ཁ་ཤས་ཀྱི་ལྷན་དུ་ལོ་ངོ་བཅུ་ཕྲག་རིང་ལྡོང་མདོ་དབུ་ཆེན་དང་རྒྱུན་དུ་འབྲལ་མེད་གནང་ནས་སྲོལ་རྒྱུན་ལྷ་བྲིས་ལག་ཤེས་སྦྱངས་ཡོད་པ་དང་། ལོ་ངོ་དེ་དག་གི་རིང་ལྡོང་མདོ་དབུ་ཆེན་གྱིས་ཀྱང་ལྷ་ཡི་ཐིག་དཔེ་ཚགས་པར་ལག་ལེན་གནང་སྟངས་དང་། འབྲི་རྒྱུ། ཚོན་གཏོང་རྒྱུ། ཐང་ཀ་བཞེངས་རྒྱུ་སོགས་ལྷ་བཟོའི་རྒྱུན་ལྡན་གྱི་ལག་ཤེས་རྣམས་ཕ་ངག་བུ་ལ་གདམས་པ་བཞིན་བསླབས་གནང་བས་མཐར་སློབ་བུ་རྣམས་ལྡོང་ལུགས་རི་མོའི་སྒྱུ་རྩལ་མཁས་ཅན་དུ་གྱུར་ནས་དབུ་མཛད་ཅེས་པའི་མཚན་གྱི་ཅོད་པན་སྤྱི་བོའི་གཙུག་རྒྱན་དུ་ཐོབ་ཡོད་པ་རེད། 
ཁོང་གིས་བྲིས་པའི་མཉམ་མེད་ཡབ་སྲས་གསུམ་གྱི་སྐུ་ཐང་།
   དབུ་མཛད་ཧོར་ཚང་ནོར་བུ་གཡུལ་རྒྱལ་ཁོང་ཚང་ལ་ཡང་དེ་སྔོན་ལྷ་བཅའ་འབྲི་མཁས་ཅན་ཁ་ཤས་བྱུང་མྱོང་འདུག་སྟེ། ཧོར་བྱམས་པ་ཞེས་ལྷ་བཅའ་བཟོ་གཉིས་ཀར་བྱང་ཆུབ་པའི་ལྷ་བཟོ་མཁས་ཅན་ཞིག་དང་། དེ་རྗེས་ཧོར་ཚང་རྟོགས་ལྡན་ནམ་ཧོར་བཀྲ་ཤིས་ཞེས་པའི་འཚམས་པ་ངོ་མཚར་ཆེ་བ་ཞིག་བྱུང་ཡོད་པ་དེ་ཡང་སྲོལ་རྒྱུན་ལྷ་བྲིས་སྒྱུ་རྩལ་མཁས་ཅན་ཞིག་ཡིན། ཁོང་རྣམ་གཉིས་ཀྱང་ལྡོང་ལུགས་རི་མོའི་རྒྱུད་འཛིན་གནང་མཁན་ཞིག་ཡིན་པ་ནི་ཁོང་རྣམ་པས་ཕྱག་རྗེས་བཞག་པའི་ཁོང་ཚང་གི་ལྷ་ཁང་རྙིང་པ་དང་། གཏོར་སྒྲོམ་གྱི་ངོས་རིས། ཐང་སྐུ། ཙཀླི་བཅས་ལ་བལྟས་པ་ཙམ་གྱིས་ཤེས་ཐུབ་པ་ཡོད། 
ཁོང་གིས་བྲིས་པའི་མ་མོ་སྦོད་གཏོང་གི་སྐྱ་རིས་ཐིག་རྩ།
   རིགས་དངོས་དེ་དག་ལ་རྒྱལ་ཁབ་རིག་དངོས་སྲུང་སྐྱོབ་ཞིབ་འཇུག་ཚོགས་ཆུང་གིས་སྔ་ཕྱི་དུ་མར་ཞིབ་དཔྱད་བྱས་མཐར་༢༠༠༩།ལོར་ཆ་འཕྲིན་ལྟེ་གནས་ནས་ཆེད་དོན་སྤེལ་བ་འདི་ལྟར། ཁ་བྱང་དུ་<<ཆབ་མདོ་ས་ཁུལ་ནས་ལོ་རྒྱུས་ཡུན་རིང་ལྡན་པའི་གྲོང་མིའི་སྡོད་ཁང་གི་ལྡེབ་རིས་གསར་རྙེད་བྱུང་བ>> “ཚེས་༣༠།ཉིན་གསར་འགོད་པས་འབྲེལ་ཡོད་སྡེ་ཚན་ནས་རྒྱུས་ལོན་བྱུང་གསལ། བོད་རང་སྐྱོང་ལྗོངས་རིག་དངོས་སྲུང་སྐྱོང་ཞིབ་འཇུག་སོའོ་ཡི་དཔྱད་གཞི་ཚོགས་ཆུང་གིས་ཟླ་༦།པའི་ཚེས་༡༩།ཉིན་ཆབ་མདོ་ས་ཁུལ་སྟེང་ཆེན་རྫོང་བྲག་༼ཁྲ༽ལུང་གྲོང་ཚོར་བརྟག་ཞིབ་བྱེད་སྐབས། ནོར་བུ་གཡུལ་རྒྱལ་གྱི་ཁང་པའི་ཟུར་ཞིག་ནས་ལོ་རྒྱུས་ཡུན་རིང་ལྡན་པའི་གྲོང་མིའི་སྡོད་ཁང་གི་འདུ་ཁང་ལྡེབས་རིས་ཤིག་གསར་རྙེད་བྱུང་བ་རེད། འདུ་ཁང་ལྡེབས་རིས་དེའི་རྒྱ་ཁྱོན་ལ་ཧ་ལམ་རྨི་གྲུ་བཞི་མ་༥༠།ཡོད་ཅིང་། ལྡེབས་རིས་ཀྱི་ནང་དོན་ནི་བོན་ཆོས་ཀྱི་ཡི་དམ་དང་སྲུང་མ། དེ་བཞིན་རྣམ་ཐར་སོགས་ཀྱི་སྐོར་ཡིན་པ་དང་། ལྡེབས་རིས་ཀྱི་བཟོ་བཀོད་ཞིབ་ཚགས་ཡིན་ལ་ཉར་ཚགས་ལེགས་པས། དེ་ནི་དཔེར་འོས་པའི་ཆིང་རྒྱལ་རབས་དུས་ཀྱི་མེ་ལེན་བཟོ་བཀོད་ཀྱི་ཁྱད་ཆོས་ལྡན་པའི་ལྡེབས་རིས་ཤིག་ཡིན་པ་རེད། ཤེས་རྟོགས་བྱུང་བར་གཞིགས་ན་དེ་ནི་ཆབ་མདོ་ས་ཁུལ་ནས་ཐོག་དང་པོར་གསར་རྙེད་བྱུང་བའི་གྲོང་མིའི་སྡོད་ཁང་གི་གནའ་དུས་ཀྱི་ལྡེབས་རིས་ཤིག་ཡིན་པ་རེད།” ཅེས་ལོ་རྒྱུས་དངོས་དང་མཐུན་པའི་ཆེད་དོན་ཞིག་སྤེལ་ཡོད་པ་དེས་ཁོང་ཚང་གི་ཡབ་མེས་དེ་ཚོས་བོད་ཀྱི་སྲོལ་རྒྱུན་བཟོ་རིག་སྒྱུ་རྩལ་ཐད་བག་ཆགས་ཟབ་མོ་ཞིག་བཞག་ཡོད་པ་མཚོན་ཐུབ་པ་རེད།