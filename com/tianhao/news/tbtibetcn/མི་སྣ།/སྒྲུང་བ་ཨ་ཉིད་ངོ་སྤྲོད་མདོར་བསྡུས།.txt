སྒྲུང་བ་ཨ་ཉིད་ངོ་སྤྲོད་མདོར་བསྡུས།
སྒྲུང་བ་ཨ་ཉིད་ནི་སྤྱི་ལོ1949ལོར་སི་ཁྲོན་སྡེ་དགེ་རྫོང་དུ་འཁྲུངས།  དགུང་ལོ་བཅོ་ལྔའི་སྐབས་ནས་གེ་སར་སྒྲུང་གསུངས་འགོ་ཚུགས།   ཁོང་གིས་ལོ་མང་རིང་འབད་བརྩོན་གནང་བ་བརྒྱུད་སྒྲུང་མཁན་ཕུལ་བྱུང་ཞིག་ཏུ་གྱུར།  སྒྲུང་བ་ཨ་ཉིད་ལགས་ནས་གླིང་སྒྲུང་གསུངས་སྐབས་གསུང་སྐད་བསང་ཞིང་གོ་བདེ་བ་དང་།  ཚིག་སྦྱོར་སྙན་ལ་འབྲེལ་ཆགས་པ།  མི་སྣའི་གཟུངས་བརྙན་མངོན་སུམ་དུ་གསལ་བ་ལྟ་བུ་བཅས་ཀྱི་ཁྱད་ཆོས་ལྡན་ཡོད།  ཨ་ཉིད་ལགས་ཀྱིས་སྤྱི་ལོ1979ལོར་སི་ཁྲོན་མི་དམངས་ཀུན་ཁྱབ་རླུང་འཕྲིན་ལས་ཁུངས་ནས་སྔ་རྗེས་སུ་ཧོར་གླིང་གཡུལ་འགྱེད་དང་།  རྟ་རྒྱུག་ནོར་བུ་ཆ་བདུན་བཅས་སྒྲ་བཅུག་གནང་མྱོང་ཡོད།   ཁོང་ལ་སྤྱི་ལོ1984ལོར་བོད་ལྗོངས་ལྷ་སར་འཚོགས་པའི་གླིང་སྒྲུང་བཤད་པའི་འདུ་འཛོམས་ཐོག་ཕུལ་བྱུང་གྲུབ་འབྲས་ཐོབ་པ་དང་། སྤྱི་ལོ1990ལོར་བོད་ལྗོངས་ཆབ་མདོ་བཅིངས་འགྲོལ་བཏང་ནས་ལོ་ངོ་བཞི་བཅུ་འཁོར་བར་རྟེན་འབྲེལ་ཞུ་བའི་ཚོགས་འདུའི་ཐོག་ཕུལ་བྱུང་སྒྲུང་མཁན་གྱི་བྱ་དགའ་ཐོབ།  སྤྱི་ལོ2000ལོའི་ཟླ7པར་དཀར་མཛེས་བོད་རིགས་རང་སྐྱོང་ཁུལ་གྱི་སྐབས་དང་པོའི་གླིང་སྒྲུང་བཤད་པའི་བྱེད་སྒོའི་ནང་བྱ་དགའ་ཐོབ་ཡོད། སྤྱི་ལོ2003ལོའི་ཟླ11པའི་ནང་ཀྲུང་དབྱང་མི་དམངས་ཀུན་ཁྱབ་རླུང་འཕྲིན་ལས་ཁུངས་བོད་སྐད་ཚན་པར་རྟ་རྒྱུན་ནོར་བུ་ཆ་བདུན་སྒྲ་བཅུག་གནང་།  སྤྱི་ལོ2004ལོར་མཚོ་སྔོན་དུ་འཚོགས་པའི་གེ་སར་སྟོང་ལོའི་དྲན་གསོའི་ཚོགས་ཆེན་ལ་ཞུགས་པར་མ་ཟད། གླིང་སྒྲུང་གསུངས་པར་དགའ་བསུ་ཆེན་པོ་ཐོབ།