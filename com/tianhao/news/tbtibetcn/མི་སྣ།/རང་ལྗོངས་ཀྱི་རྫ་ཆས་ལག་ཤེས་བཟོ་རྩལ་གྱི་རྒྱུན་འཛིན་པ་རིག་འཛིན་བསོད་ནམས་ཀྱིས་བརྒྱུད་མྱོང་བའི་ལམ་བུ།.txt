རང་ལྗོངས་ཀྱི་རྫ་ཆས་ལག་ཤེས་བཟོ་རྩལ་གྱི་རྒྱུན་འཛིན་པ་རིག་འཛིན་བསོད་ནམས་ཀྱིས་བརྒྱུད་མྱོང་བའི་ལམ་བུ།
མངོན་མིན་རིག་གནས་ཤུལ་བཞག་སྲུང་སྐྱོབ་ཀྱི་རྒྱུན་འཛིན་པ་རིག་འཛིན་བསོད་ནམས་ཀྱིས་རྫ་ཆས་བཟོ་རྩལ་འགྲེམས་སྟོན་བྱེད་བཞིནཔ།
        མཇུག་སྒྲིལ་མ་ཐག་པའི་སྐབས་དང་པོའི་བོད་ཀྱི་མངོན་མིན་རིག་གནས་ཤུལ་བཞག་སྲུང་སྐྱོང་འབྲས་བུའི་འགྲེམས་སྟོན་ཆེ་མོའི་ཐོག  རང་ལྗོངས་ནས་ཡོང་བའི་རིམ་པ་ཁག་དང་རིགས་ཁག་གི་མངོན་མིན་རིག་གནས་ཤུལ་བཞག་རྣམ་གྲངས་ཀྱི་རྒྱུན་འཛིན་པ་དང་དམངས་ཁྲོད་སྒྱུ་རྩལ་པ ༣༠༠ ཡིས་རང་ཉིད་ཀྱི་བྱང་ཆུབ་པའི་ལག་རྩལ་གང་ལེགས་ངོམས་ཡོད་པ་རེད།  ལྷོ་ཁ་ས་ཁུལ་གྱི་རྫ་ཆས་ལག་ཤེས་བཟོ་རྩལ་གྱི་རྒྱུན་འཛིན་པ་གཅིག་པུ་སྟེ་རིག་འཛིན་བསོད་ནམས་དང་ཁོང་གིས་བཟོས་པའི་རྫ་ཆས་འགྲེམས་སྟོན་ཆེ་མོའི་ནང་ཞུགས་ཐུབ་པ་རེད།
        གསར་འགོད་པས་སྐབས་དང་པོའི་བོད་ཀྱི་མངོན་མིན་རིག་གནས་ཤུལ་བཞག་སྲུང་སྐྱོང་འབྲས་བུའི་འགྲེམས་སྟོན་ཆེ་མོའི་ཐོག་ནས།  རྫ་ཆས་ལག་ཤེས་བཟོ་རྩལ་གྱི་རྒྱུན་འཛིན་པ་རིག་འཛིན་བསོད་ནམས་ཀྱིས་རྫ་ཆས་བཟོ་བཞིན་ཡོད་པ་མཐོང་བ་དང༌།  སྤྱིར་བཏང་གི་འདམ་བག་དེ་ཁོང་གི་ལག་ནས་རིམ་བཞིན་སྙིང་རྗེ་བའི་སྒྱུ་རྩལ་དངོས་པོ་ཞིག་ཏུ་གྱུར་བ་རེད།  ཁོང་གིས་གསར་འགོད་པར་རང་ཉིད་ཀྱི་རྫ་ཆས་བཟོ་རྩལ་རྒྱུན་འཛིན་ཐུབ་པ་བྱས་ཏེ།  ལག་རྩལ་དེ་གོང་འཕེལ་གཏོང་རྒྱུ་ནི་ཁོང་གི་ཕུགས་བསམ་ཆེ་ཤོས་ཤིག་ཡིན་ཞེས་གསུངས་པ་རེད།
          ལོ་ངོ་༣༠ལྷག་ཙམ་གོང༌།  རིག་འཛིན་བསོད་ནམས་གྱིས་རྫ་ཆས་བཟོ་སྟངས་སྦྱངས་པ་དང་དེ་དུས་མི་མང་པོ་ཞིག་གིས་རྫ་ཆས་བཟོ་བ་ནི་ལས་ཀ་ཚུལ་ལྡན་ཞིག་མིན་པའི་ངོས་འཛིན་བྱེད་པ་དང་ནང་མི་དང་གྲོང་ཚོའི་མིས་བསམ་ཤེས་མ་བྱས་པའི་གནས་ཚུལ་འོག  གཤིས་ཀ་གྱོང་བའི་རིག་འཛིན་བསོད་ནམས་ཀྱིས་ཉིན་ལྟར་སློབ་སྦྱོང་རྒྱུན་འཁྱོངས་བྱས་ཏེ་ཕམ་ཉེས་མང་པོ་བྱུང་རྗེས་ཁོང་གི་རྫ་ཆས་བཟོ་རྩལ་རིམ་བཞིན་བྱང་ཆུབ་པ་ཞིག་ཏུ་གྱུར་བ་རེད།  ད་ཆ་རིག་འཛིན་བསོད་ནམས་ལ་ས་ཆ་དེ་གར་མཚན་སྙན་གྲགས་ཆེན་པོ་ཡོད་པ་དང་ཁོང་གིས་སྐབས་དེ་དུས་རང་ཉིད་ཀྱིས་ལག་རྩལ་དེ་སྦྱོང་དགོས་དོན་གང་ཡིན་པ་གསུངས་པ་རེད།
        སྤྱི་ལོ༢༠༠༧ ལོར་རིག་འཛིན་བསོད་ནམས་ཀྱིས་ལྷ་ས་ས་མཐོའི་སྐྱེད་མའི་བཟོ་ཚོང་ཀུང་སིའི་རྫ་ཆས་བཟོ་རྩལ་ཁྲིད་སྦྱོང་ཁང་གི་མཛུབ་ཁྲིད་དགེ་རྒན་གནང་བ་དང༌།  སློབ་ཚན་ཁྲིད་སྐབས་ཁོང་གིས་སློབ་མར་རྫ་ཆས་བཟོ་རྩལ་ཚང་མ་སློབ་པ་དང༌།  སློབ་མ་བློ་བཟང་ཆོས་འཕེལ་གྱི་སྐད་ཆའི་ནང་ནས་ང་ཚོས་ཁོང་གིས་སློབ་མ་ཚོར་བག་ཆགས་བཟང་པོ་བཞག་པ་ཚོར་ཐུབ་ཀྱི་འདུག་ཅེས་བཤད་པ་རེད།  རིག་འཛིན་བསོད་ནམས་ཀྱི་ཞིབ་ཚགས་ལ་དོ་ནན་པའི་ལས་ཀའི་སྤྱོད་ཚུལ་དེས་སློབ་མ་ཚོར་ཤུགས་རྐྱེན་བཟང་པོ་ཐེབས་ཡོད་ལ།  ལས་རིགས་གཅིག་པ་ཚོའི་བསྔགས་བརྗོད་ཀྱང་ཐོབ་ཡོད་པ་རེད།  སྲོལ་རྒྱུན་གྱི་ལག་རྩལ་དེ་སློབ་སྦྱོང་བྱེད་འདོད་ཡོད་མཁན་གཞོན་ནུ་བ་ཉིན་རེ་བཞིན་མང་དུ་འགྲོ་བ་མཐོང་དུས་རིག་འཛིན་བསོད་ནམས་དགའ་ཚོར་ཆེན་པོ་བྱུང་ཡོད་པ་རེད། །