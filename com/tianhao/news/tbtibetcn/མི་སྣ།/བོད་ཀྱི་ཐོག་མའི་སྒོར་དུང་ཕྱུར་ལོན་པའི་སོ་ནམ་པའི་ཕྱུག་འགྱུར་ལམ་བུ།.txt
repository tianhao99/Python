བོད་ཀྱི་ཐོག་མའི་སྒོར་དུང་ཕྱུར་ལོན་པའི་སོ་ནམ་པའི་ཕྱུག་འགྱུར་ལམ་བུ།
བོད་ལྗོངས་གཞིས་རྩེ་རིན་སྤུངས་རྫོང་རིན་སྤུངས་གྲོང་ཚོའི་ཞིང་པ་ཆོས་འཕེལ་ཚེ་རིང་གིས་ཕ་མེས་ནས་རྒྱུན་འཛིན་བྱས་པའི་ཤིང་བཟོའི་ལག་རྩལ་ལ་བརྟེན་ནས་ཁྱིམ་ཚང་བསྐྱངས་པ་དང་ལོ་ངོ་༢༢ནང་རྒྱུ་ནོར་དུང་ཕྱུར་ཁ་ཤས་བསགས་ཡོད་པས་ཀྲུང་གོས་བཅོས་བསྒྱུར་སྒོ་དབྱེ་བྱས་པའི་རིང་བོད་ལྗོངས་སུ་ཧ་ལས་པའི་གནས་ཚུལ་མང་དག་གཅིག་ཐོན་པའི་ནང་གི་ཡ་གྱལ་ཞིག་ཏུ་གྱུར་ཡོད་པ་རེད།     གཞིས་ཀ་རྩེར། རིན་སྤུངས་གྲོང་ཚོའི་རྟ་ར་བའི་འཛུགས་སྐྲུན་ལས་གྲྭ་ཚད་ཡོད་འགན་ལེན་ཀུང་སིའི་སྐོར་གླེང་བ་ན། སྤྱིར་བཏང་མི་ཤེས་མཁན་མེད་པ་རེད། ཀུང་སི་དེ་ནི་སྡོད་ཁང་འཛུགས་སྐྲུན་གྱི་ཨར་ལས་དང་གཞུང་ལམ་ལས་གྲྭའི་བཟོ་སྐྲུན། ཆུ་བེད་ཆུ་གློག་གི་བཟོ་སྐྲུན། ས་ཁང་བདག་སྐྱོང་བཅས་གཙོ་བོར་འཛིན་པའི་སྒེར་གཉེར་ཁེ་ལས་ཞིག་ཡིན། མིག་སྔར་རྒྱུ་ནོར་ཁྱོན་བསྡོམས་སྒོར་དུང་ཕྱུར་༡.༠༡ལ་སླེབས་ཀྱི་ཡོད། དེ་ཡང་ཁེ་ལས་ཀྱི་སྤྱི་ཁྱབ་སྤྱི་གཉེར་བ་ནི་ཞིང་པའི་ཁེ་ལས་མཁས་ཅན་ཆོས་འཕེལ་ཚེ་རིང་ཡིན་པ་རེད། ༼གསར་གཏོད་དང་རྒྱུ་ནོར་དེ་ལྟ་བུ་ཞིག་ཡོད་པ་ནི་བོད་རྙིང་པར་བསམ་བློ་གཏོང་ཐབས་བྲལ་བ་ཞིག་རེད༽ཅེས་ཁོང་གིས་གསུངས་བྱུང་། ༡༩༥༩ལོར། བོད་ལ་དམངས་གཙོའི་བཅོས་བསྒྱུར་མ་བྱས་གོང་། ཆོས་འཕེལ་ཚེ་རིང་ཁྱིམ་ཚང་གི་མི་རབས་ཁ་ཤས་ཀྱིས་ཞིང་བྲན་གྱི་བདག་པོར་རྟ་འཚོ་རོགས་བྱས་ཏེ་འཚོ་གནས་བྱས་པས་ཁྱིམ་ཚང་ལ་ས་གནས་འདི་གའི་མང་ཚོགས་ཀྱིས་༼རྟ་ར་བ༽ཅེས་བརྗོད་ཀྱི་ཡོད།     དེའི་སྐབས། བོད་ལྗོངས་མི་འབོར་གྱི་བརྒྱ་ཆ་༥བཟུང་བའི་བཀས་བཀོད་རྒྱུད་འཛིན་ཞིང་བྲན་གྱི་བདག་པོས་སྤྱི་ཚོགས་རྒྱུ་ནོར་གྱི་བརྒྱ་ཆ་༩༥བཟུང་ཡོད་པ་མ་ཟད་ད་དུང་ཞིང་བྲན་གྱི་འགྲོ་བ་མིའི་ཐོབ་ཐང་ཡང་བཟུང་ཡོད། ཡར་ཀླུང་གཙང་པོ་རྒྱུགས་ཁུལ་གྱི་དབུས་སྟོད་ཕྱོགས་སུ་གནས་པའི་རིན་སྤུངས་རྫོང་དེ་རི་མཐོ་གཡང་གཟར་དང་མི་འབོར་མང་ཞིང་ས་ཁྱོན་ཆུང་བས་དུས་རྒྱུན་དུ་དབུལ་ཕོངས་ཀྱི་མནར་གཅོད་མྱོང་དགོས་ཀྱི་ཡོད་པས་བོད་རང་སྐྱོང་ལྗོངས་ཀྱིས་གཙོ་གནད་དུ་བཟུང་ནས་དབུལ་སྐྱོར་བྱེད་པའི་དབུལ་ཕོངས་ཀྱི་རི་ཁུལ་ཞིག་ཡིན།      ཆོས་འཕེལ་ཚེ་རིང་དགུང་ལོ་༢༠ཡོལ་སྐབས་དེར་། རྨུའུ་ཁ་ཤས་ཀྱི་ས་ཆ་དེ་ཁོ་ནར་བརྟེན་ན་ཁྱིམ་མི་༨ཀྱི་དབུལ་ཕོངས་ཀྱི་འཚོ་བའི་རྣམ་པ་དེ་བསྒྱུར་ཁག་པོ་ཡོད་པ་དེ་ཤེས་རྟོགས་བྱུང་། དེ་རྗེས་ཁོང་གིས་མི་རབས་ནས་རྒྱུན་འཛིན་བྱས་པའི་ཤིང་བཟོའི་ལག་རྩལ་དེར་བརྟེན་ནས་ས་ཕྱོགས་གང་སར་ཞོར་ལས་བྱེད་པར་སྐྱོད། རྒྱ་རིགས་ཨར་ལས་མི་སྣ་དང་མཉམ་ལས་བྱས་པའི་རིང་ཁོང་གིས་སྡོད་གནས་བཟོ་སྐྲུན་གྱི་རྨང་གཞིའི་ལག་རྩལ་སྦྱོང་ཐུབ་ཡོད།     ༼སྲིད་ཇུས་དང་གོ་སྐབས། ལས་བརྩོན། རིག་པ་བཅས་ནི་ང་དབུལ་ཕོངས་ཀྱི་གནས་ལས་ཕྱུག་འགྱུར་གྱི་ལམ་དུ་སྐྱོད་པའི་རྒྱུ་རྐྱེན་གཙོ་བོ་ཡིན༽ ཅེས་འདི་ལོ་དགུངས་གྲངས་༤༩ལ་ཕེབས་པའི་ཆོས་འཕེལ་ཚེ་རིང་གིས་སྟབས་བདེའི་གཞུང་ལས་ཁང་ནང་དུ་བྱ་གཞག་གསར་གཏོད་ཀྱི་ལོ་རྒྱུས་གླེང་སྐབས་དེ་ལྟར་བརྗོད་བྱུང་། ༡༩༨༢ལོ་ནི་ཆོས་འཕེལ་ཚེ་རིང་གི་ལས་དབང་ལ་འགྱུར་ལྡོག་འགྲོ་བའི་གཙོ་བོའི་ལོ་དེ་ཡིན། ཀྲུང་གོ་སྲིད་གཞུང་གིས་ཆེད་དུ་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་སྐོང་ཚོགས་བྱས་ཏེ་བོད་ལྗོངས་ལ་ཞིང་འབྲོག་ལས་རིགས་ཀྱི་དཔྱ་ཁྲལ་རྩ་ཆག་གཏོང་བ་སོགས་ཞིང་འབྲོག་མང་ཚོགས་ལ་ཉམས་པ་སོར་ཆུད་དང་མི་ཉམས་གོང་འཕེལ་གྱི་སྲིད་ཇུས་རབ་དང་རིམ་པ་ལག་བསྟར་བྱས་ཡོད། ལོ་འདིར། བོད་ཀྱི་ས་ཕྱོགས་ཁག་ནས་འཛུགས་སྐྲུན་བྱེད་པའི་རྦ་རླབས་དྲག་པོ་འཕྱུར་བས་ཁོང་གིས་ཤེས་ཚོར་མགྱོགས་པོས་བཟོ་སྐྲུན་ཀྱི་ལས་རིགས་ནང་དུ་ཡོད་པའི་ཚོང་ལས་ཀྱི་གསང་བ་མཐའ་ཡས་པ་དག་བཟུང་སྟེ་གྲོང་ཚོའི་ནང་དུ་ལུས་པའི་ངལ་རྩོལ་མི་སྣ་༢༨དེ་དག་སྒྲིག་འཛུགས་བྱས་ཏེ་བཟོ་སྐྲུན་ཀུང་སི་ཞིག་བཙུགས་ནས་ས་ཤིང་ལས་གྲུབ་པའི་བོད་ལུགས་སྲོལ་རྒྱུན་གྱི་ཨར་སྐྲུན་འགན་གཙང་ལེན་གནང་བ་རེད། ཆོས་འཕེལ་ཚེ་རིང་གིས་ཐོག་མར་བྱ་གཞག་གསར་གཏོད་བྱེད་པའི་སྐབས་ཀྱི་རྣམ་པ་དེ་དྲན་གསོ་བྱེད་སྐབས་ཚོར་སྣང་ཟབ་མོས་༼ང་ཚོར་ལག་འདེད་འཕྲུལ་འཁོར་༣དང་སྟབས་བདེ་བའི་ལག་ཆ་ཁ་ཤས་ལས་མེད་ལ་རྒྱུ་ཆ་དབོར་སྐབས་ཚང་མ་མི་དང་སེམས་ཅན་ལ་རྟེན་དགོས་༽ཅེས་ཕྱིར་དྲན་གནང་བྱུང་། ཁོང་གིས་གསུངས་དོན། ང་ཚོས་ངལ་རྩོལ་ལ་རྟེན་པ་དང་ནན་ཏན་ངང་ཨར་ལས་བྱས་པས་མི་རྣམས་ཀྱི་ཁས་ལེན་ཐེངས་མང་ཐོབ་བྱུང་ལ་མཁོ་མཁན་མང་པོ་བྱུང་བ་དེ་དག་གིས་ང་ཚོ་དང་གན་རྒྱ་བཞག་བྱུང་ཅེས་བརྗོད་བྱུང་།      ལོ་ངོ་༢༠ལྷག་ཙམ་འཕེལ་རྒྱས་བཏང་བ་བརྒྱུད། མིག་སྔར་རྟ་ར་བའི་འཛུགས་སྐྲུན་ཀུང་སིར་ལས་བཟོ་བ་མི་གྲངས་༤༨༥ཡོད་པ་དང་དེའི་ནང་མང་ཆེ་བ་ནི་ཞིང་པ་ཡིན་པ་རེད། ཉེ་ལམ་ལོ་ཤས་རིང་། རྒྱལ་ཁབ་ཀྱིས་ནུབ་ཕྱོགས་གསར་སྤེལ་ཆེན་མོའི་འཐབ་ཇུས་ལག་བསྟར་བྱས་པ་དང་ཆབས་ཅིག་ཆོས་འཕེལ་ཚེ་རིང་གིས་ཀུང་སིའི་ལས་གྲྭ་དེ་སྣ་གཅིག་གི་བཟོ་སྐྲུན་ལས་གྲྭ་ནས་ས་ཁང་བདག་སྐྱོང་དང་ཆུ་བེད་ཆུ་གློག་གི་ལས་གྲྭ་སོགས་ཀྱི་ཕྱོགས་ལ་རྒྱུན་ཆད་མེད་པར་རྒྱ་སྐྱེད་བཏང་པ་མ་ཟད་ལྷ་ས་དང་ལྷོ་ཁ་སོགས་ཀྱི་ས་ཁུལ་དུ་ལས་གྲྭའི་བསྡོམས་རྩིས་ངེས་གཏན་ཞིག་བཟུང་ཡོད། ༢༠༠༣ལོར། ཀུང་སིས་བཟོ་སྐྲུན་གྱི་ལས་གྲྭ་ཁོ་ནར་བརྟེན་ནས་ཐོན་རྫས་གྱི་རིན་ཐང་སྒོར་ཁྲི་༤༠༨༣བྱུང་ཡོད་པ་དང་ཁེ་བཟང་སྒོར་ཁྲི་༦༡༣་མངོན་འགྱུར་འབྱུང་ཡོད་པ་རེད། ཆོས་འཕེལ་ཚེ་རིང་ནི་བོད་དུ་་ཐོག་མར་ཕྱུག་འགྱུར་གྱི་ལམ་ལ་བསྐྱོད་མཁན་གྱི་ཞིང་འབྲོག་མང་ཚོགས་གྲས་ཤིག་ཡིན།      གསར་འགོད་པས་བོད་ཀྱི་ཞིང་ཁུལ་ནས་བཅར་འདྲི་བྱས་ཏེ་ཤེས་རྟོགས་བྱུང་གསལ། ༼སྒོར་ཁྲི་བརྒྱ་ཁྲག་ལོན་པའི་ཕྱུག་བདག་༽ཆགས་པ་ནི་བོད་ཀྱི་ཞིང་ཁུལ་དུ་གནད་དོན་གསར་པ་ཞིག་མིན། ཆབ་མདོ་ས་ཁུལ་ཁོ་ནར་བལྟས་ན་མི་སྒེར་གྱི་ཡོང་འབབ་སྒོར་ཁྲི་བརྒྱ་བརྒལ་བའི་ཞིང་འབྲོག་མང་ཚོགས་ནི་མི་བརྒྱ་ཡན་ཡོད་པ་དང་། ཁོང་ཚོས་སོ་སོའི་སར་དབོར་འདྲེན་དང་ཨར་ལས་བཟོ་སྐྲུན། ཞིང་ལས་ཐོན་རྫས་ལ་ཁ་སྣོན། མི་རིགས་བཟོ་རྩལ་གྱི་སྒྱུ་རྩལ་བརྩམས་བྱ། ཡུལ་སྐོར་ཐོན་རྫས་སོགས་ཐོན་སྐྱེད་བཟོ་ཚོང་བྱེད་ཀྱི་ཡོད།      བོད་རང་སྐྱོང་ལྗོངས་སྤྱི་ཚོགས་ཚན་རིག་ཁང་དཔལ་འབྱོར་འཐབ་འཇུས་ཞིབ་འཇུག་ཁང་གི་རིགས་གཅིག་མཁས་ཅན་ཝང་ཐའེ་ཧྥུ་ཡིས་༼བོད་ཀྱི་ཞིང་གྲོང་དུ་ཕྱུག་བདག་མང་པོ་དེ་འདྲ་ཐོན་པ་ནི་ལྡོག་ཏུ་མེད་པའི་རྣམ་པ་ཞིག་རེད་༽ཅེས་བརྗོད་བྱུང་། ཁོང་གིས་གསུངས་དོན། དུས་རབས་༢༠ལོ་རབས་༨༠ཡི་ཚུན་དུ། བོད་ལྗོངས་འདི་ཉིད་ལོ་རྒྱུས་ཐོག་ཆེས་ལེགས་པའི་འཕེལ་རྒྱས་ཀྱི་དུས་སྐབས་སུ་སླེབས་ཡོད་ཅེས་གསུངས་བྱུང་།      ཀྲུང་དབྱང་གིས་བོད་ལ་ཁྱིམ་ཚང་གི་ཚོང་གཉེར་དང་ཁྲོམ་རའི་ལེགས་སྒྲིག་ཀྱིས་གཙོ་བོ་བྱས་པའི་ཐོན་སྐྱེད་ཀྱི་ཚོང་གཉེར་སྲིད་ཇུས་ལག་བསྟར་བྱས་པ་དངང་ཞིང་གྲོང་ཐོན་སྐྱེད་ཀྱི་ནུས་ཤུགས་བཅིངས་འགྲོལ་བཏང་བས་ཞིང་གྲོང་གི་དཔལ་འབྱོར་ལ་བྱ་འཕུར་བ་ལྟ་བུའི་འཕེལ་རྒྱས་བྱུང་ཡོད། དེ་དང་ཆབས་ཅིག ཀྲུང་དབྱང་གིས་སྔ་རྗེས་སུ་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་བཞི་སྐོང་འཚོགས་བྱས་ཏེ་རྒྱུན་ཆད་མེད་པར་བོད་ལ་མ་འཇོག་ཤུགས་ཆེར་བྱས་ཡོད། ལོ་ངོ་༢༠རིང་གཏན་འཇགས་ཀྱི་མ་དངུལ་བསྡོམ་རྩིས་བྱས་ན་སྒོར་དུང་ཕྱུར་༡༠༠༠ལྷག་མ་འཇོག་བྱས་ཡོད་པ་དང་། འདིས་བོད་ལྗོངས་ཀྱི་དཔལ་འབྱོར་སྤྱི་ཚོགས་འཕེལ་རྒྱས་ལ་སྐུལ་འདེད་བཏང་བ་མ་ཟད་ད་དུང་ཞིང་འབྲོག་མང་ཚོགས་ཚུད་པའི་བོད་ཀྱི་རིམ་པ་ཁག་ལ་ཡོང་འབབ་འཚོལ་བའི་གོ་སྐབས་ལེགས་ཤོས་དེ་མཁོ་འདོན་བྱས་ཡོད་པ་རེད།