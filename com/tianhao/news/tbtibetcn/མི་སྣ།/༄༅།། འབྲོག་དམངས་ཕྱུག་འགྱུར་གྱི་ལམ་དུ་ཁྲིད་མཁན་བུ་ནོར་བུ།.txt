༄༅།། འབྲོག་དམངས་ཕྱུག་འགྱུར་གྱི་ལམ་དུ་ཁྲིད་མཁན་བུ་ནོར་བུ།
བུ་ནོར་བུས་ང་ཚོར་འོ་མ་བཞོ་བའི་འཕྲུལ་ཆས་ངོ་སྤྲོད་གནང་བ། 
　 བུ་ནོར་བུ་ནི་དེ་སྔོན་བོད་བྱང་ཐང་ནག་ཆུ་རྗོང་གི་འབྲོག་པ་དཀྱུས་མ་ཞིག་ཡིན་མོད། འོན་ཀྱང་ད་ཆ་ཁོང་ནི་ས་དེའི་འབྲོག་དམངས་ཕྱུག་འགྱུར་གྱི་ལམ་དུ་ཁྲིད་མཁན་ཞིག་ཏུ་གྱུར་ཡོད་ལ། ༢༠༠༧ལོར་ཁོང་གིས་བོད་ལྗོངས་ཀྱི་ན་གཞོན་ཕུལ་དུ་བྱུང་བ་བཅུའི་མཚན་སྙན་བླངས་ཡོད་པ་རེད། ཁོང་གིས་ས་དེ་ནས་ཐོན་པའི་འོ་མ་ལས་སྣོན་དང་ལས་སྣོན་གྱི་ཚོང་རྫས་དེ་དག་བཙོང་བར་བརྟེན་ནས། བྱང་ཐང་གི་འབྲོག་པའི་དཔལ་འབྱོར་མཉམ་ལས་ཀྱི་ཚོགས་པ་ཐོག་མ་བཙུགས་པ་དང་། ས་དེ་མཚོ་བོད་ལྕགས་ལམ་དང་ཐག་ཉེ་བའི་ཆ་རྐྱེན་ལ་བརྟེན་ནས་ཁོང་རང་སྐད་གྲགས་ཆེ་བའི་ཕྱུག་འགྱུར་སྣེ་ཁྲིད་པ་ཞིག་ཏུ་གྱུར་བ་རེད།
　  ལོ་ན་༤༣ཡིན་པའི་བུ་ནོར་བུ་ལ་སློབ་ཆུང་གི་རིག་གནས་ཆུ་ཚད་ལས་མེད་མོད། འོན་ཀྱང་ཁོང་ལ་ཚོང་ལས་ཀྱི་ཉམས་མྱོང་ལྡན་པས། རང་ཉིད་ཕྱུག་པོར་གྱུར་བ་མ་ཟད། ད་དུང་བློ་གཅིག་སེམས་གཅིག་གིས་ཡུལ་མི་གཞན་པ་རྣམས་ཀྱང་ཕྱུག་པོར་འགྱུར་བར་བསམ་བློ་བཏང་བ་རེད། 
 བུ་ནོར་བུ་ལོ་ན་༡༦ལ་སོན་སྐབས་རླངས་འཁོར་བསྐོར་ཤེས་པ་དང་། དེ་རྗེས་ཁོང་གིས་དངུལ་བུན་བླངས་ནས་རླངས་འཁོར་ཞིག་ཉོས་ཏེ་བྱང་ཐང་གི་ཉི་མ་རྫོང་དང་མཚོ་གཉིས་ས་ཁུལ་སོགས་སུ་སྐྱེལ་འདྲེན་བྱེད་ཞོར་པགས་ཚོང་བྱས། ལོ་ངོ་བཅུ་འགོར་རྗེས། ཁོང་རང་ཅི་ཡང་མེད་པའི་ན་ཆུང་ཞིག་ནས་ཚོང་གི་ཉམས་མྱོང་དང་དཔལ་འབྱོར་གྱི་རྨང་གཞི་ངེས་ཅན་ཡོད་པའི་མི་བསམ་ཤེས་ཤིག་ཏུ་གྱུར་བ་རེད། 
 བཅོས་བསྒྱུར་སྒོ་འབྱེད་བྱས་རྗེས་ནག་ཆུ་གྲོང་བརྡལ་ལ་འཕེལ་རྒྱས་བྱུང་བ་དང་། ལྷག་པར་དུ་ཉེ་བའི་ལོ་ཤས་རིང་མཚོ་བོད་ལྕགས་ལམ་བསྐྲུན་པར་བརྟེན། བུ་ནོར་བུས་ ཚོང་གླག་མང་པོ་རྙེད་ཅིང་། ཁོང་གིས་ཉོས་པའི་རླངས་འཁོར་བཞི་ཡིས་ཉིན་མཚན་དབྱེར་མེད་ངང་བྱེ་མ་དང་རྡོ་སོགས་འཛུགས་སྐྲུན་རྒྱུ་ཆ་སྐྱེལ་འདྲེན་བྱས་པར། རླངས་འཁོར་གཅིག་རེས་ཆ་སྙོམས་ལོ་རེར་སྒོར་ཁྲི་༣༠ལྷག་བསགས་པ་དང་། ལོ་གསུམ་ཙམ་འགོར་རྗེས་ཁོང་རང་མིང་དོན་མཚུངས་པའི་ཕྱུག་པོ་ཞིག་ཏུ་གྱུར་བ་རེད། 
 ཕྱུག་པོར་གྱུར་རྗེས། ཁོང་གིས་ཕ་ཡུལ་གྱི་མི་གཞན་པ་ཡང་ཕྱུག་པོར་ཆགས་པའི་ཐབས་ལམ་འཚོལ་འགོ་བརྩམས་པ་དང་། བསམ་བློ་མང་པོ་བཏང་རྗེས་འོ་མའི་ཐོན་རྫས་ཀྱི་བཟོ་གྲྭ་ཞིག་བསྐྲུན་ནས་ཡུལ་མི་ཚོ་ཕྱུག་འགྱུར་གྱི་ལམ་དུ་འཁྲིད་པ་རེད།  
འབྲོག་པའི་དཔལ་འབྱོར་མཉམ་ལས་ཚོགས་པའི་ལས་སྣོན་དང་ཚོང་བྱེད་ས།
 ༢༠༠༥ལོར། ཁོང་གིས་སྒོར་ཁྲི་༢༠ལྷག་བཏང་ནས་བཟོ་གྲྭ་ཞིག་བཙུགས་ཏེ་མར་ལས་སྣོན་བྱེད་འགོ་བརྩམས་ཤིང་། ཐོག་མའི་སྐབས་སུ་ཁོང་དང་མཉམ་ལས་བྱེད་མཁན་འབྲོག་དུད་༡༢མ་གཏོགས་མེད། གཉེར་སྐྱོང་བྱས་ནས་དུས་སྐབས་ངེས་ཅན་ཞིག་སོང་རྗེས། ཁོང་གིས་རིན་གོང་སྒོར་ལྔ་ཡིན་པའི་འོ་མ་རྒྱ་མ་གང་མར་དུ་ལས་སྣོན་བྱས་ན་སྒོར་བཅུ་གྲངས་ཡིན་པ་དེ་ཞོ་རུ་བསྒྱུར་ན་རིན་གོང་དེ་ལས་མཐོ་བར་འཚོང་ནུས་པ་ཤེས་རྗེས་མགྱོགས་པོར་ཞོ་ལས་འགོ་བརྩམས་པ་རེད། 
 ད་ཆ་ཁོང་གིས་ལས་སྣོན་དང་འཚོང་བཞིན་པའི་ཐོན་རྫས་ལ་ཞོ་ཕུད། ད་དུང་མར་དང་ཐུད་སོགས་ཐོན་རྫས་ཕུན་སུམ་ཚོགས་པོ་ཡོད་པ་རེད། 
  
འོ་མ་སྐྱེལ་མཁན་གྱི་འབྲོག་པ།
 
ཁོང་གིས་ལས་སྣོན་བྱས་པའི་ཐུད།
 ཁོང་གི་ཚོང་ཇེ་ཆེ་ནས་ཇེ་ཆེར་གྱུར་ཞིང་། ད་ཆ་ཁོང་དང་མཉམ་ལས་བྱེད་བཞིན་པའི་འབྲོག་དུད་༣༢༨ཡོད་ལ། ཁོང་གིས་འབྲོག་དམངས་ལ་ཚོང་རའི་རིན་གོང་ལས་མཐོ་བའི་འོ་རིན་བྱིན་ཞིང་། ཞོ་བཙོངས་རྗེས་ཀྱི་ཁེ་སྤོགས་སླར་ཡང་འབྲོག་དམངས་ལ་བགོ་བཞིན་ཡོད་པ་རེད་། ན་ནིང་ཁོ་ནར་འོ་མ་ཉོ་བྱེད་སོགས་ཀྱི་ཐད་འགྲོ་སོང་སྒོར་ཁྲི་༣༡༨བཏང་ཡོད་ལ། འབྲོག་དུད་རེ་རེས་ཆ་སྙོམས་ལོ་རེར་འོ་མ་བཙོང་རིན་སྒོར་ཁྲི་༣ཟིན་པ་དང་། རང་ལ་ཁེ་སྤོགས་སྒོར་ཁྲི་༣༠ཐོབ་ཡོད་པ་རེད། ཁོང་གིས་འབྲོག་པའི་དཔལ་འབྱོར་ཚོགས་པ་འདི་འདྲ་བཙུགས་པར་བརྟེན་ནས་མཐའ་འཁོར་གྱི་ཡུལ་མི་ཚོའི་འབྲོག་ལས་ཐོན་རྫས་མི་ཚོང་བའི་གནད་དོན་ཐག་བཅད་ཅིང་།  ཁོ་ཚོ་ཕྱུག་འགྱུར་གྱི་ལམ་དུ་ཁྲིད་པ་རེད། 
　　 བུ་ནོར་བུ་ལ་ད་དུང་ཕུགས་བསམ་ཞིག་ཡོད་པ་ནི། ཆ་རྐྱེན་ལྡན་ཚེ་ཞོ་ཐོན་སྐྱེད་བྱེད་པའི་སྒྲིག་ཆས་ཆ་ཚང་ཞིག་ཉོས་ཏེ། དེང་རབས་ཅན་གྱི་ཞོའི་བཟོ་གྲྭ་ཚད་ལྡན་ཞིག་བཙུགས་ནས་ཐོན་རྫས་ནང་ལོགས་སུ་འཚོང་རྒྱུ་དང་།  ནང་ལོགས་སུ་ཡོད་པའི་མི་རྣམས་ཀྱིས་ཀྱང་བྱང་ཐང་གི་ཞོ་འཐུང་ཐུབ་པ་བྱ་རྒྱུ་དེ་རེད།