སློབ་གསོ་ལ་བྱས་རྗེས་ཆེ་བའི་མཁས་པ་ནོར་བུ་རྒྱལ་མཚན།
ནོར་བུ་རྒྱལ་མཚན། ༡༩༥༦ལོར་སི་ཁྲོན་ཞིང་ཆེན་ཉག་རོང་རྫོང་དུ་སྐྱེས། རྒྱལ་ཡོངས་ཀྱི་སློབ་གྲྭ་ཆེན་པོའི་རྒྱུགས་སྤྲོད་བསྐྱར་གསོ་བྱས་པའི་ལོ་དང་པོ་སྟེ། ༡༩༧༧ལོར་ལྷོ་ནུབ་མི་རིགས་སློབ་གླིང་དུ་རྒྱུགས་འཕྲོད། ༡༩༨༢ ལོར་སློབ་ཐོན་བྱུང་རྗེས་སློབ་གྲྭར་དགེ་རྒན་བྱེད། སློབ་མ་དུས་ཀྱི་པན་ཀྲང་ནས་མི་རིགས་སྐད་ཡིག་མ་ལག་གི་སློབ་མ་ལྷན་ཚོགས་ཀྱི་ཀྲུའུ་ཞིའི་འགན་ཁུར་བ། དེ་འདྲ་རིམ་བཞིན་འཚར་ལོངས་བྱུང་ནས༡༩༩༢ལོར་ཡོའན་ཀྲང་གཞོན་པའི་འགན་བཞེས། ད་སང་ཁོང་ནི་བོད་རིག་པའི་ཆེད་ལས་ཤེས་ཡོན་ཅན་དང་དགེ་རྒན་ཆེན་མོ་ཡིན་པར་མ་ཟད། ༡༩༩༩ལོ་ནས་ལྷོ་ནུབ་མི་རིགས་སློབ་གྲྭ་ཆེན་པོའི་ཏང་ཨུ་ཧྲུའུ་ཅིའི་འགན་བཞེས་ཡོད། 
   ༢༠༠༧ལོའི་ཟླ་བ༥པའི་ཚེས༡ཉིན་གྱི་གུང་གསེང་དུས་དང་བསྟུན་ནས་ང་ཚོ་སློབ་གྲོགས་ཚོ་མ་ཡུམ་སློབ་གྲྭར་མཉམ་འཛོམ་དང་ལྟ་སྐོར་བྱེད་པར་ཕྱིན་པ་ཡིན། མ་ཡུམ་སློབ་གྲྭར་དངོས་སུ་ལྟ་སྐོར་བྱེད་དུས་རང་ཉིད་ཧ་ལས་དགོས་པ་དང་སེམས་འགུལ་ཐེབས་འོས་པའི་བྱ་བ་མང་པོ་འདུག དེའི་ཐོག་འབྲེལ་ཡོད་མི་སྣས་ངོ་སྤྲོད་བྱེད་པ་ཉན་རྗེས། ཁོ་བོར་མྱོང་ཚོར་ཆེན་པོ་གཉིས་ཡོད་འདུག གཅིག་ནས་དེང་སང་གི་ལྷོ་ནུབ་མི་རིགས་སློབ་གྲྭ་ཆེན་པོ་དང་སྔོན་མ་གཏན་ནས་སྡུར་ཐབས་མེད་པ་དང་། གཉིས་ནས་ད་ལྟའི་འདི་འདྲ་གནམ་ས་བླ་འོག་བསྒྱུར་བའི་འགྱུར་ལྡོག་ཆེན་པོ་བྱུང་བ་ནི་སློབ་གྲྭ་ལ་ནོར་བུ་རྒྱལ་མཚན་གྱིས་གཙོ་པའི་འགོ་ཁྲིད་སྟོབས་ལྡན་ཞིག་ཡོད་པའི་རྐྱེན་གྱིས་ཡིན་པ་ཤེས་བྱུང་། དེ་ནས་སྨྱུག་འཛིན་པས་དེའི་སྐོར་འབྲེལ་ཡོད་མི་སྣ་དང་ནོར་བུ་རྒྱལ་མཚན་ཁོང་དངོས་ལ་བཅར་འདྲི་ཞུས་པ་ཡིན། 
   ཁོ་ཚོས་བཤད་པར་བལྟས་ན། ༡༩༩༩ལོའི་ཟླ༡༡པར་ནོར་བུ་རྒྱལ་མཚན་གྱིས་སློབ་གྲྭའི་ཏང་ཨུ་ཧྲུའུ་ཅིའི་འགན་བཞེས་དུས་ལྷོ་ནུབ་མི་རིགས་སློབ་གྲྭ་ནི་ཆེས་དཀའ་ངལ་གྱི་དུས་ཡིན་པ། དེ་དུས་སློབ་གྲྭ་ཡོངས་ལ་ཉིན་གང་ལམ་ལུགས་ཀྱི་དངོས་གཞིའི་ཚན་ཁག་དང་ཆེད་སྦྱོང་ཚན་ཁག་གི་སློབ་མ༣༠༠༠དང་དར་མ་སློབ་གསོའི་སློབ་མ༣༠༠༠ལས་མེད་ཐོག སློབ་གླིང་གི་རྒྱ་ཁྱོན་ཡང་བཙོངས་པ་སོགས་ཀྱི་རྐྱེན་གྱིས་ས་ཆ་ཉུང་དུ་ཕྱིན་ནས་མུའུ༥༠༧ལས་ལྷག་མེད་ཅིང་འཕེལ་རྒྱས་གཏོང་རྒྱུའི་མ་དངུལ་ཐད་དཀའ་ངལ་ཆེན་པོ་ཡོད་པ་རེད། དགེ་རྒན་ཆེན་མོ་རྒན་གཞོན་གྱི་ཆ་སྙོམས་ཟླ་ཕོགས་སྒོར༡༥༠༠ཁ་མི་ལངས་པ། ཆེས་སྡུག་པ་ནི་སློབ་མ་སྡུད་རྒྱུའི་ཐད་དཀའ་ངལ་ཆེན་པོ་ཡོད་པ། ལོ་རེའི་སློབ་མ་སྡུད་དུས་སྐར་གྲངས་ཆེས་ཆེར་མར་ཕབ་ནས་སློབ་མ་སྡུད་དགོས་པའི་ག་བྱེད་འདི་བྱེད་མེད་པའི་གནས་སུ་གྱུར་བ་དང་། སློབ་གྲྭ་འཕེལ་རྒྱས་གཏོང་རྒྱུའི་ཐད་ཀྱི་དཀའ་ངལ་མདུན་དུ། གྲངས་ཉུང་མི་རིགས་ཀྱི་མི་རབས་གསར་པའི་ཤེས་ཡོན་ཅན་དང་མ་ཡུམ་སློབ་གྲྭར་བརྩེ་སེམས་ཟབ་མོ་ཡོད་པའི་ནོར་བུ་རྒྱལ་མཚན་ལ་སློབ་གྲྭ་འཕེལ་རྒྱས་གཏོང་རྒྱུ་ནི་རང་ཉིད་ཀྱི་མཐའ་དག་ཡིན་པའི་མྱོང་ཚོར་ཟབ་མོ་ཡོད། དེ་ནས་ཁོང་གིས་རང་རྒྱལ་མི་རིགས་ཀྱི་མཐོ་རིམ་སློབ་གསོ་ལས་དོན་ལ་ནུས་ཤུགས་གང་ཡོད་འབུལ་བ་དང་མི་རིགས་ཁག་ཐུན་མོང་དུ་དར་རྒྱས་གོང་འཕེལ་ཡོང་བར་ཚེ་གང་འབད་བརྩོན་བྱ་རྒྱུའི་སེམས་ཐག་བཅད། 
   སྙིང་རུས་ཡོད་ན་དོན་རྣམས་འགྲུབ་ཅེས་པ་ལྟར། ནོར་བུ་རྒྱལ་མཚན་གྱིས་གཙོ་འགན་བཞེས་པ་ནས་བཟུང་།ལྷོད་གཡེང་སྤུ་ཙམ་ཡང་བྱེད་མི་ཕོད་པར། ཏང་གི་མི་རིགས་སྲིད་ཇུས་དང་ཁྲིམས་ལུགས། ཁྲིམས་སྲོལ་བཅས་སློབ་སྦྱོང་ནན་ཏན་བྱས་ཤིང་དུས་སྐབས་གསར་པའི་མཐོ་རིམ་སློབ་གསོ་གཉེར་བའི་ཆོས་ཉིད་བློ་རྩེ་བསྒྲིམས་ནས་ཞིབ་འཇུག་བྱས་ཐོག འཛམ་གླིང་གི་མཐོ་རིམ་སློབ་གསོ་དང་རྒྱལ་ནང་གི་སྤུན་ཟླ་སློབ་གླིང་གིས་སློབ་གྲྭ་གཉེར་བའི་སྔོན་ཐོན་འདུ་ཤེས་མེ་ལོང་དུ་འཛིན། དེ་ནས་ཁོང་གིས་མི་རིགས་སློབ་གསོའི་དོན་དངོས་དང་ཟུང་འབྲེལ་བྱས་ནས་སློབ་གྲྭའི་འགོ་ཁྲིད་ཚོགས་པ་དང་མཉམ་དུ་སློབ་གྲྭ་གཉེར་རྒྱུའི་ཐད་སྔར་ལྷག་གིས“གྲངས་ཉུང་མི་རིགས་ལ་ཞབས་འདེགས་ཞུ་བ་དང་གྲངས་ཉུང་མི་རིགས་ས་ཁུལ་ལ་ཞབས་འདེགས་ཞུ་རྒྱུའི”དམིགས་ཡུལ་གསལ་པོ་བཟོས་པ་དང་ཆབས་ཅིག “ལྔ་བཅུ”འཆར་གཞིའི་དུས་རིམ་ནང་མཆོང་རྒལ་འཕེལ་རྒྱས་མངོན་འགྱུར་ཡོང་བ་བྱ་རྒྱུའི་སྤྱི་ཡོངས་ཀྱི་བསམ་ལམ་བཏོན། ད་དུང་དེ་དང་བསྟུན་པའི“ཕྱི་ལ་བསྐྱར་དུ་རྣམ་པ་ཡག་པོ་བཟོ་བ་དང་ནང་ལ་ནུས་ཤུགས་སྒྲིལ་བའི”བཅོས་བསྒྱུར་གྱི་བྱེད་ཐབས་རབ་དང་རིམ་པ་སྤེལ་བ། སློབ་གྲྭས་སློབ་གཉེར་གྱི་ཆ་རྐྱེན་ལེགས་བཅོས་གཏོང་རྒྱུ་ནས་འགོ་འཇུས་ཏེ་ཐབས་ལམ་སྣ་མང་བརྒྱུད་དེ་མ་དངུལ་གྲབས་གསོག་དང་ཟམ་མི་ཆད་པར“རྟེན་གཞི་གཉིས”（ནུབ་ཕྱོགས་མི་རིགས་ས་ཁུལ་གྱི་མཐོ་རིམ་ཤེས་ལྡན་མི་སྣ་གསོ་སྐྱོང་བྱ་རྒྱུའི་རྟེན་གཞི་གལ་ཆེན་དང་ནུབ་ཕྱོགས་མི་རིགས་ས་ཁུལ་གྱི་ཚན་རིག་ཞིབ་འཇུག་དང་ཚན་རྩལ་གསར་སྦོལ། ཚན་རྩལ་བློ་འདྲི། ཚན་རྩལ་གསར་སྐྲུན་བཅས་ཀྱི་རྟེན་གཞི་གལ་ཆེན）འཛུགས་སྐྲུན་བྱ་རྒྱུའི་ཆུ་ཚད་མཐོ་རུ་བཏང་ནས་དེང་རབས་ཀྱི་ཉམས་འགྱུར་ལྡན་ལ་མི་རིགས་ཀྱི་ཁྱད་ཆོས་ཀྱང་ལྡན་ཞིང་། ཆ་འཕྲིན་ཅན་དང་སྐྱེ་ཁམས་ཅན་མཉམ་དུ་འདྲེས་པའི་སློབ་ཁུལ་གསར་པ་བརྒྱབ་ཐོག་སློབ་ཁྲིད་དང་ཚན་རིག་ཞིབ་འཇུག་གི་སྒྲིག་ཆས་འབོར་ཆེན་ཉོ་བ། སློབ་གྲྭའི་ཁོར་ཡུག་མཛེས་པོ་བཟོ་བ། ཞབས་ཞུའི་སྒྲིག་ཆས་འཐུས་ཚང་གཏོང་བ་སོགས་བྱས་ཏེ་སློབ་གྲྭའི་སློབ་གཉེར་གྱི་ཆ་རྐྱེན་རྩ་བའི་ཐོག་ནས་ལེགས་བཅོས་བཏང། དུས་མཉམ་དུ་སྲིད་འཛིན་གྱི་སྒྲིག་གཞི་དང་སློབ་ཁྲིད་ཀྱི་མ་ལག མི་དོན་བསྐོ་མངག་ལམ་ལུགས།མཁོ་སྒྲུབ་ལས་ཀ་སྤྱི་ཚོགས་ཅན་སོགས་ཀྱི་ཐད་ལ་བློ་གཤོགས་ཆེན་པོས་བཅོས་བསྒྱུར་མགྱོགས་ཤིང་དྲག་པོ་བྱས་སྟབས། ཚང་མའི་ལས་ཀའི་ཧུར་སེམས་སྐུལ་སློབ་ཆེ་རུ་གཏོང་བ་རེད། དགེ་རྒན་དང་ལས་རོགས་ཡིན་ནའང་འདྲ། སློབ་གྲོགས་དང་སློབ་མ་ཡིན་ནའང་འདྲ། ཚང་མས་ཁོང་གིས་ཤེས་ལྡན་མི་སྣ་ལ་བརྩི་མཐོང་དང་སེམས་ཁུར་བྱེད་ལུགས་དང་། དགེ་རྒན་དང་ལས་བཟོ་ལ་སེམས་ཁུར་བྱེད་པ། སློབ་མར་བྱམས་སེམས་བྱེད་པ་སོགས་གླེང་དུས་རྫོགས་མཐའ་མེད་པ་ཞིག་གླེང་རྒྱུ་ཡོད་པ་རེད། 
    ནོར་བུ་རྒྱལ་མཚན་གྱིས་སློབ་གྲྭའི་ཏང་ཨུ་ཧྲུའུ་ཅིའི་འགན་བཞེས་མ་ཐག་གོང་རིམ་རྩ་འཛུགས་ལ་སྙན་སེང་ཞུས་ནས་སྤྱོད་ཡོན་གཉིས་ལྡན་གྱི་དབྱིས་རིགས་ཀྱི་ཚན་རིག་པ་དང་ཐེངས་དང་པོར་དབྱིས་རིགས་ཀྱི་ཡི་གེ་གློག་ཀླད་ཐོག་སྤྱོད་ཐུབ་པ་བཟོ་མཁན་ས་མ་ལ་ཡི་སློབ་གླིང་གི་ཡོའན་ཀྲང་གཞོན་པ་བསྐོ་གཞག་བྱས། ད་དུང་ལོ་ན་གཞོན་ལ་འཇོན་ནུས་ཆེ་བའི་དོ་དམ་གྱི་ཆེད་ལས་མཁས་པ་དང་། སློབ་ཁྲིད་དང་ཚན་རིག་ཞིབ་འཇུག་ཐད་གྲུབ་འབྲས་མངོན་གསལ་ཡོད་པའི་ཡོན་ཏན་ཅན་དང་དངོས་སྒྲུབ་པ་ཁག་གཅིག་ལ་ལས་འགན་ལྗིད་པོ་དཀྲིས།  དེའི་ཐོག་གཟིགས་སྐྱོང་ཆེན་པོ་སྤྲད་ནས་དགེ་རྒན་ཆེན་མོ་དང་ཡོན་ཏན་ཅན་སོགས་ཤེས་ལྡན་མི་སྣ་སྐད་གྲགས་ཅན་གདན་པ་དང་ཁོང་ཚོར་ཁང་པ་དང་ལག་ཁྱེར་རྩིས་འཕྲུལ་སྤྲད་པ་རེད། ཐེངས་ཤིག་དགེ་རྒན་ཆེན་མོ་གཅིག་ལ་ཁང་པ་སྤྲོད་རྒྱུ་མི་འདང་དུས་ནོར་བུ་རྒྱལ་མཚན་གྱིས་ཁོང་རང་གི་ཁང་པ་དེར་སྤྲད་པ་རེད། སློབ་གླིང་ལ་སྔོན་མར་ཡུལ་གཉིས་སུ་བསྡད་པའི་བཟའ་ཚང་བཅུ་ཕྲག་ཁ་ཤས་ཡོད། ༡༩༩༢ལོ་ནས་ཡོའན་ཀྲང་གཞོན་པའི་འགན་བཞེས་ཏེ་མི་དོན་ལས་ཀ་དོ་དམ་བྱས་པ་ནས་བཟུང་། ཁོང་གིས་དངོས་སུ་ཡར་འགྲོ་མར་རྒྱུག་བྱས་ནས་བཟའ་ཚང་དེ་དག་གི་ལས་གནས་སྤོ་རྒྱུའི་ལས་ཀ་བསྒྲུབས་པས།ལོ་ངོ་བཅུ་ལྷག་ནང་བཟའ་ཚང་ལྔ་བཅུ་ལྷག་ལས་གནས་སྤོར་ཐུབ་ཡོད། 
   ༢༠༠༠ལོར། སློབ་མ་གསར་པའི་མིང་ཐོ་འགོད་དུས། བོད་ལྗོངས་ནས་ཡོང་བའི་སློབ་མ་ཞིག་དང་ལིའང་ཧྲན་ནས་ཡོང་བའི་སློབ་མ་གཉིས་ཀྱི་རྐང་པར་སྐྱོན་ཡོད་སྟབས། གཏན་འབེབས་ལྟར་སྡུད་མི་ཆོག་པ་རེད། གཞན་ཡང་སློབ་མ་གཉིས་ཀྱི་ལུས་ཐོག་ལ་སློབ་རིན་སྤྲོད་རྒྱུ་སྒོར་ཉིས་སྟོང་ཡང་ཁ་མི་ལངས་པ། ལུས་པོ་ཚད་མཐུན་མིན་ཐོག་སློབ་རིན་ཡང་མི་འདང་བས། བོད་རིགས་དང་དབྱིས་རིགས་ན་གཞོན་དེ་གཉིས་རེ་བ་ཆད་ནས་ལྔ་པའི་ལམ་དུ་འགྲོ་རྒྱུའི་བསམ་ཚུལ་ཡང་ཡོད་པ་རེད། གནས་ཚུལ་དེ་ཤེས་རྗེས། ནོར་བུ་རྒྱལ་མཚན་གྱིས་སློབ་མ་སྡུད་མཁན་གཞུང་ལས་ཁང་ལ་སློབ་རིན་མི་དགོས་པར་ལུས་པོ་སྐྱོན་ཅན་གྱི་ན་གཞོན་དེ་གཉིས་སྡུད་དགོས་པའི་བཀའ་བསྩལ་བ་རེད། སློབ་སྦྱོང་ཐོག་སྡུག་རུས་ཆེ་ལ་དཔལ་འབྱོར་ཐད་དཀའ་ངལ་ཡོད་པའི་སློབ་མ་དེ་ཚོར་སློབ་སྦྱོང་གི་ཆ་རྐྱེན་ཡག་པ་ཞིག་བསྐྲུན་ཆེད། སློབ་གྲྭས་ལོ་རེར་སྒོར་ཁྲི༡༥༠ལྷག་ཙམ་བཏང་ནས་ཆེས་དབུལ་ཕོངས་ཀྱི་སློབ་མའི་སློབ་རིན་དུ་སྤྱད་པ་རེད། 
   གཞན་ཡང་། ༢༠༠༢ལོར་ནོར་བུ་རྒྱལ་མཚན་ཕ་ཡུལ་ཉག་རོང་དུ་གཉེན་ཉེ་ཐུག་སར་འགྲོ་དུས་དྭ་ཕྲུག་གསུམ་གསོ་མཁན་མེད་ནས་སློབ་མཚམས་འཇོག་གྲབས་ཡོད་པ་ཤེས་རྗེས། ཁོང་གིས་དེ་མ་ཐག་ཏུ་དྭ་ཕྲུག་གསུམ་སློབ་ཐོན་མ་བྱུང་བར་དུ་གསོ་རྒྱུ་བྱས་པ་རེད། ཁོང་གི་བྱས་རྗེས་དེ་མདོར་བསྡུས་ལས་ཚང་མ་བཤད་ཐབས་མེད་པ་རེད། དེ་ལས༡༩༩༩ལོར་ཁོང་གིས་ལྷོ་ནུབ་མི་རིགས་སློབ་གླིང་གི་ཏང་ཨུ་ཧྲུའུ་ཅིའི་འགན་མ་བཞེས་སྔོན་དང་ད་ལྟའི་གནས་ཚུལ་བསྡུར་ན་ཅུང་གསལ་པོ་ཤེས་ཐུབ་ཀྱི་རེད། 
   ༡༩༩༩ལོར་ལྷོ་ནུབ་མི་རིགས་སློབ་གྲྭར་སློབ་མ་ཁྱོན་བསྡོམས༦༠༠༠ལྷག་དང་མ་ལག་དགུ། པུའུ་གཅིག དངོས་གཞིའི་ཚན་ཁག་དང་ཆེད་སྦྱོང་ཚན་ཁག་ཉེར་གསུམ། རབ་འབྱམས་པ་གསོ་སྐྱོང་བྱེད་ས་བཅུ་གཉིས་བཅས་ལས་མེད། ༢༠༠༣ལོར་རྒྱལ་ཁབ་སློབ་གསོ་པུའུ་ཡིས་ཆོག་མཆན་གནང་བ་བརྒྱུད་སློབ་གྲྭ་དེ་ལྷོ་ནུབ་མི་རིགས་སློབ་གླིང་ནས་ལྷོ་ནུབ་མི་རིགས་སློབ་གྲྭ་ཆེན་པོར་བསྒྱུར་བ། ༢༠༠༥ལོར་སླེབས་དུས། སྔོན་དུས་སློབ་གླིང་གི་རྒྱ་ཁྱོན་མུའུ༥༠༧ལས་ལྷག་མེད་པ་དེ་མུའུ༡༦༠༠ལ་རྒྱ་བསྐྱེད་བཏང་བ་དང་འཛུགས་བསྐྲུན་གྱི་རྒྱ་ཁྱོན་སྨི་གྲུ་བཞི་མ་ཁྲི༤༩ཡོད། ད་ལྟར་སློབ་གྲྭ་ཡོངས་ལ་མི་རིགས་ང་ལྔའི་སློབ་མ་ཁྱོན་བསྡོམས༢༠༠༠༠ལྷག་དང་འོག་ལ་རྩོམ་རིག་སློབ་གླིང་དང་ཁྲིམས་ལུགས་སློབ་གླིང་། དཔལ་འབྱོར་སློབ་གླིང་། དོ་དམ་སློབ་གླིང་། ལྗོངས་རྒྱུ་དང་ལོ་རྒྱུས་རིག་གནས་སློབ་གླིང་། སྒྱུ་རྩལ་སློབ་གླིང་། རྩིས་འཁོར་ཚན་རིག་དང་ལག་རྩལ་སློབ་གླིང་། གློག་ཤུགས་ཆ་འཕྲིན་ཨར་ལས་སློབ་གླིང་། རྫས་འགྱུར་དང་ཁོར་ཡུག་སྲུང་སྐྱོང་ཨར་ལས་སློབ་གླིང་། ཚེ་སྲོག་ཚན་རིག་དང་ལག་རྩལ་སློབ་གླིང་། དར་མ་སློབ་གསོའི་སློབ་གླིང་། ལས་རིགས་ལག་རྩལ་སློབ་གླིང་། གློག་ཀླད་དྲ་བ་སློབ་གསོའི་སློབ་གླིང་། རྒྱལ་སྤྱིའི་སློབ་གསོ་སློབ་གླིང་། བོད་རིག་པའི་སློབ་གླིང་། དབྱིས་རིགས་རིག་པའི་སློབ་གླིང་། གྲ་སྒྲིག་འཛིན་གྲྭ་སློབ་གསོའི་སློབ་གླིང་། ཕྱི་རྒྱལ་གྱི་སྐད་ཡིག་སློབ་གླིང་སོགས་སློབ་གླིང་བཅོ་བརྒྱད་དང་མ་ལག་གཅིག པུའུ་གཉིས། དངོས་གཞིའི་ཚན་ཁག་ཞེ་བདུན། རབ་འབྱམས་པ་གསོ་སྐྱོང་བྱེད་ས་ཉེར་བརྒྱད། འབུམ་རམས་པ་གསོ་སྐྱོང་བྱེད་ས་གཅིག་བཅས་ཡོད། གཞན་ཡང་རྒྱལ་ཁབ་བཅོ་ལྔའི་སློབ་སྦྱོང་དུ་ཡོང་མཁན་སློབ་གྲྭ་བས་སློབ་གྲྭ་དེར་སློབ་སྦྱོང་བྱེད་བཞིན་ཡོད། སློབ་གྲྭ་ཡོངས་ལ་དགེ་རྒན་དང་ལས་བཟོ༡༣༠༠ལྷག་དང་དགེ་རྒན་ཆེན་མོ་རྒན་གཞོན༤༠༠ལྷག་ཡོད། 
   ཉེ་བའི་ལོ་ཤས་རིང་། སློབ་ཁྲིད་ཆ་འཕྲིན་ཅན་དང་ཨང་གྲངས་ཅན། གློག་ཀླད་དྲ་བ་ཅན་བཅས་ཀྱི་ཐད་གྲུབ་འབྲས་གཟེངས་སུ་ཐོན་པའི་འཚོལ་ཞིབ་བྱས་ཡོད། མིག་སྔར། རང་ཉིད་ཀྱི་ཁྱད་ཆོས་ལྡན་ཞིང་དུས་རབས་ཀྱི་ཁྱད་རྟགས་ལྡན་པའི་ཤེས་ལྡན་མི་སྣ་གསོ་སྐྱོང་གི་མ་ལག་ཐོག་མར་ཆགས་པ་དང་དེང་རབས་མཐོ་རིམ་སློབ་གསོའི་སློབ་ཁྲིད་འཁོར་སྐྱོད་ཀྱི་སྒྲིག་གཞི་ཞིག་ཐོག་མར་ཆགས་ཡོད། དེ་ལས་ཧ་ལས་དགོས་པ་ནི་ལོ་འདི་ཤས་རིང་གི་འབད་བརྩོན་བྱས་པར་བརྒྱུད་ལྷོ་ནུབ་མི་རིགས་སློབ་གླིང་དེ་སྔོན་མའི་རྒྱལ་ཡོངས་ཀྱི་སྤྱིར་བཏང་སློབ་གྲྭ་ཆེན་པོའི་མཇུག་གྲལ་རིགས་ནས་སྔོན་གྲལ་དུ་སླེབས་ཡོད། ད་ལྟར་སློབ་གྲྭ་ལ་ཚན་རིག་ཞིབ་འཇུག་གི་ནུས་པ་ཅུང་ཆེ་ཙམ་ཡོད། ལྷོ་ནུབ་མི་རིགས་ཞིབ་འཇུག་སློབ་གླིང་དང་ཕྱུགས་ལས་སྨན་བཅོས་ཞིབ་འཇུག་ཁང་། ནུབ་རྒྱུད་གསར་སྤེལ་ཆེན་མོ་ཞིབ་འཇུག་ཁང་། མ་རྩ་ཚོང་ར་ཞིབ་འཇུག་ཁང་། རང་བྱུང་ཐོན་ཁུངས་ཞིབ་འཇུག་ཁང་། འདུས་ཚད་མཐོ་ཞིང་གཙང་སེལ་ཞིབ་འཇུག་ཁང་། རྒྱུ་ཆའི་དངོས་ལུགས་ཀྱི་འགྱུར་བ་དང་རྫས་འགྱུར་ཞིབ་འཇུག་ཁང་། གྲངས་ཉུང་མི་རིགས་ཀྱི་སྨན་རྫས་ཞིབ་འཇུག་ཁང་སོགས་ཞིབ་འཇུག་ལས་ཁུངས་ཉི་ཤུ་ཙམ་ཡོད་པ་རེད། ད་དུང་རྒྱལ་ཡོངས་དང་ཞིང་ཆེན་རིམ་པའི་རིག་གཞུང་རྩ་འཛུགས་བཅུ་ལྷག་སློབ་གྲྭ་དེར་ཟུར་རྟེན་བྱས་ཡོད། ལྷག་པར་དུ་རྒྱུ་ཆ་གསར་པ་ཞིབ་འཇུག་དང་གསར་བཟོ་དང་། ཕྱུགས་ལས་སྨན་བཅོས་ཀྱི་རིགས་གཞུང་དང་ལག་རྩལ། གནའ་གཞུང་རྩོམ་རིགས།མི་རིགས་རིག་གནས་ཞིབ་འཇུག（བོད་དང་དབྱིས། ཆའང་། མིའོ།）གྲངས་ཉུང་མི་རིགས་ཀྱི་སྐད་ཡིག་གློག་ཀླད་ཆ་འཕྲིན་ཐོག་སྤྱོད་རྒྱུ（དབྱིས་དང་བོད། ཏའེ།）སོགས་ཀྱི་ཁྱབ་ཁོངས་ནང་གི་ཞིབ་འཇུག་གྲུབ་འབྲས་དེ་རྒྱལ་ཁབ་ཕྱི་ནང་གི་རིག་གཞུང་ལས་རིགས་ཐད་སྐད་གྲགས་ཅུང་ཆེ་ཙམ་ཡོད་པ་རེད། 
    ལྟ་སྐོར་དང་བཅར་འདྲི་མཇུག་སྒྲིལ་དུས། མཚན་མོའི་གོས་རས་ཀྱིས་ས་གཞི་རིམ་བཞིན་གཡོགས་ཀྱིན་འདུག ཁོ་བོ་དང་དགེ་རྒན་ཞིག་མཉམ་དུ་སློབ་ཁུལ་གསར་པའི་གཞུང་ལས་ཁང་གི་ཐོག་ཁང་མཐོ་པོར་ལངས་ནས་རྒྱང་ལྟ་བྱེད་ཞོར་གླེང་མོལ་བྱེད་པ་ཡིན། ཁོས་ང་ལ་ད་ལོ་སློབ་ཁུལ་གསར་པ་ད་དུང་རྒྱ་སྐྱེད་་གཏོང་རྒྱུ་ཡིན་ཞིང་དེའི་ཐད་ཀྱི་ས་མལ་མུའུ༤༠༠ཉོ་ཚར་བ་རེད་ཅེས་བཤད་བྱུང་། ཁོས་མཛུབ་མོ་སྟོན་ས་ཕྱོགས་ཕར་རྒྱང་ལྟ་བྱེད་དུས། སློབ་ཁུལ་གསར་པའི་བྱང་ཕྱོགས་ཧྲོང་ལིའུ་གནམ་གྲུ་ཐང་ནས་ཡུན་ཙམ་ཡུན་ཙམ་ལ་གནམ་གྲུ་རེ་མཚན་མུན་འོག་གསལ་ལང་གསལ་ལང་ངང་ཡར་འཕུར་ལྡིང་བྱེད་ཀྱི་འདུག དེ་མཐོང་དུས་ཁོ་བོའི་སེམས་ལ་ལྷོ་ནུབ་མི་རིགས་སློབ་གྲྭ་ཆེན་པོའི་ད་ལྟའི་འཕེལ་རྒྱས་འགྲོ་ཚུལ་དེ་གནམ་གྲུ་མཁའ་ལ་འཕུར་བ་ནང་བཞིན་མ་རེད་དམ་བསམ་བྱུང་།