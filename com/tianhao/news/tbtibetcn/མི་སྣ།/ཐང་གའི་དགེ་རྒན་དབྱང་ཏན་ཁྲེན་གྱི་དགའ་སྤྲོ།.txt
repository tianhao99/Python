ཐང་གའི་དགེ་རྒན་དབྱང་ཏན་ཁྲེན་གྱི་དགའ་སྤྲོ།
འདི་ནི་ཐང་ག་ཁོ་ན་རིགས་གཅིག་ཏུ་བགར་བའི་འགྲེམས་སྟོན་ཞིག་རེད།སྐབས་གཉིས་པའི་ཞི་མཐུན་བོད་ལྗོངས་ཀྱི་མཛེས་རིས་བརྩམས་ཆོས་འགྲེམས་སྟོན་གྱི་ཡུལ་དངོས་སུ་ནུབ་བྱང་མི་རིགས་སློབ་གླིང་གི་དགེ་རྒན་དབྱང་ཏན་ཁྲེན་གྱིས་སེམས་ཀྱི་དགའ་སྤྲོ་གནོན་མ་ཐུབ་པ་དང་རང་ཉིད་ཀྱི་བརྩམས་ཆོས་ལ་བྱ་དགའ་ཐོབ་པས་ལྷག་ཏུ་དགའ་སྟེ་ཐང་གར་ཁས་ལེན་གནང་བ་རེད།
   ༡༩༩༣ལོ་ནས་བཟུང་ཐང་ག་ཞེས་པའི་སྒྱུ་རྩལ་འདི་ལ་ལས་འགོ་ཚུགས་པ་དང༢༠༠༨ལོར་དངོས་སུ་སློབ་ཁྲིད་བྱས།ཁོའི་བག་ཆགས་ཁྲོད་དུ་སྔོན་ཆད་ཀྱི་རི་མོའི་འགྲེམས་སྟོན་ཁྲོད་ཐང་ག་ཁོ་ན་རིགས་བགར་བ་མེད།འདི་ལྟ་བུའི་རྒྱལ་ཡོངས་རང་བཞིན་གྱི་ཕྱོགས་བསྡུས་རི་མོའི་འགྲེམས་སྟོན་དུ་ཞུགས་རྒྱུ་ལྟ་ཅི་རི་མོའི་འགྲེམས་སྟོན་ཆུང་གྲས་སུ་ཞུགས་དུས་སུ་ཡང་ལག་ཤེས་སྒྱུ་རྩལ་གྱི་ཚུལ་དུ་འགྲེམས་སྟོན་བྱས་པ་ལས་ཐང་ག་ཞེས་པའི་མིང་དེ་ཡང་ཁ་གསལ་བ་ཞིག་བཟོས་མེད།
  ཐང་ག་ནི་བོད་སྐད་ཡིན་ལ་ཐང་གའི་རིག་གནས་ནི་ཁྱབ་རྒྱ་ཆེ་བ་དང་མདོ་དབུས་མཐོ་སྒང་དུ་ལོ་ངོ་སྟོང་ཕྲག་མང་པོར་དར་ཁྱབ་བྱུང་བ་དང་ཁ་དོག་ཞིབ་བསྡུར་སོགས་ཛ་དྲག་ཆེ་ལ་འབྲི་རྩལ་གྱི་ཉིང་བཅུད་ནི་སྐུད་ཐིག་གི་གདེང་ཚོད་ལ་རག་ལས་པ་དང་སྔ་རྗེས་ཧིན་རྡུ་དང་བལ་ཡུལ་སོགས་ཀྱི་དཔེ་རིས་ལག་རྩལ་དྲངས་ནས་བོད་ཀྱི་སྲོལ་རྒྱུན་གྱི་དཔེ་རིས་སྒྱུ་རྩལ་གྱི་རྣམ་པ་ཆགས་པ་རེད།
  སྒྱུ་རྩལ་ལས་རིགས་འདི་གླེང་དུས་དབྱང་ཏན་ཁྲེན་གྱིས༼བོད་ཀྱི་དཔེ་རིས་ལོ་རྒྱུས༽ཁྲོད་ཀྱི་སྐད་ཆ་ཞིག་སྟེ་ཐང་ག་ནི་མཛེས་རིས་སྒྱུ་རྩལ་གཞན་པ་དང་མི་འདྲ་སྟེ་དཔེ་རིས་བརྩམས་ཆོས་ཡོད་ཚད་ཀྱི་ཁྲོད་དུ་ཐང་ག་ཁོ་ན་བལྟས་པ་ཙམ་གྱིས་ཧ་ཅང་དམིགས་བསལ་ཞིག་རེད་ཞེས་བཤད།
  འོན་ཀྱང་ཐང་གར་ཧ་ལམ་དཔེ་རིས་བརྩམས་ཆོས་གཞན་པ་དག་དང་འདྲ་བའི་དོ་ཁུར་བྱེད་ཀྱི་མེད་པ་འདྲ།དབྱང་ཏན་ཁྲེན་གྱིས་གསར་འགོད་པར་འདི་ནི་ཐང་གའིདར་སྤེལ་ཁྱབ་ཁོངས་དང་ལག་རྩལ་རྒྱུད་འཛིན་གྱི་ཚད་བཀག་དང་འབྲེལ་བ་དམ་ཟབ་ཡོད།ཐང་གའི་དར་སྤེལ་ནི་དད་ལྡན་དང་ཉར་ཚགས་ལ་སྤྲོ་བ་རྣམས་གཙོ་བོ་ཡིན་རྐྱེན་ཁྱབ་ཁོངས་ཧ་ཅང་ཆུང་བ་མ་ཟད་ཐང་ག་ནི་གཙོ་བོ་དམངས་ཁྲོད་སྒྱུ་རྩལ་བས་སློབ་མ་བསྡུ་བ་ལ་བརྟེན་ནས་རྒྱུད་འཛིན་བྱེད་དགོས་པའི་རྐྱེན་རེད།
  འོན་ཀྱང་འདི་ལྟ་བུའི་ཚད་བཀག་ནི་མི་མང་པོ་ཞིག་གིས་ཐང་གའི་རིན་ཐང་རྟོགས་པ་དང་བསྟུན་ནས་འགྱུར་ལྡོག་འབྱུང་གི་ཡོད་ལ་ད་ཐེངས་ཀྱི་ཞི་མཐུན་བོད་ལྗོངས་སུ་ཐང་ག་ཁོ་ན་རིགས་གཅིག་ཏུ་བགར་བ་ལས་ར་སྤྲོད་བྱེད་ཐུབ།ཁོང་གིས་ནུབ་བྱང་མི་རིགས་སློབ་ཆེན་དུ་སློབ་ཁྲིད་གནང་གི་ཡོད་ལ་སློབ་མ་ནི་བོད་རིགས་ཁོ་ན་མ་ཡིན་པར་ཧའེ་རིགས་སོགས་རྒྱལ་ཡོངས་ས་ཆ་སོ་སོ་ནས་ཡོང་བའི་སློབ་མ་རྣམས་ཡོད།
  ཐང་གའི་སྒྱུ་རྩལ་ལ་རྒྱལ་ཁབ་ཀྱིས་རོགས་སྐྱོར་ཆེན་པོ་གནང་གི་ཡོད་པ་དང་ད་ལྟ་རྒྱལ་ཡོངས་སུ་བོད་ལྗོངས་སློབ་ཆེན་དང་ནུབ་བྱང་མི་རིགས་སློབ་ཆེན།མཚོ་སྔོན་མི་རིགས་སློབ་ཆེན་སོགས་སུ་ཐང་གའི་ཆེད་ལས་དང་སློབ་མ་བསྡུ་བཞིན་ཡོད།༢༠༡༣ལོའི་ལོ་འགོར་ཐང་ག་ནི་ཀན་སུའུ་ཞིང་ཆེན་སྒྱུ་རྩལ་ལས་རིགས་ཀྱིས་གཅིག་གྱུར་ཡིག་རྒྱུག་གི་ཁྱབ་ཁོངས་སུ་བཞག་པ་རེད།ཁོང་གིས་ཐབས་ལམ་འདིས་ཐང་གའི་ལག་རྩལ་གྱི་འཕེལ་རྒྱས་དང་རྒྱུད་འཛིན་ལ་ཕན་ནུས་གལ་ཆེན་བསྐྲུན་ཡོད་ཞེས་བཤད།
  དབྱང་ཏན་ཁྲེན་གྱིས་ཐང་གའི་ལས་རིགས་གཉེར་ནས་ལོ་ངོ་བཅུ་ལྷག་འདས་པ་དང་དང་ཐོག་དགའ་བ་ཙམ་ནས་ད་ལྟའི་ལས་རིགས་བརྒྱུད་སྤེལ་གྱི་ཆེད་གཉེར་དགེ་རྒན་གྱི་བར་དུ་ཁོང་གིས་ཐང་གའི་སྒྱུ་རྩལ་ནི་སྲོལ་རྒྱུན་སྒྱུ་རྩལ་གྱི་ཐབས་ལམ་རྒྱུད་སྤེལ་བྱེད་པ་དང་ཆབས་ཅིག་གསར་གཏོད་འཚོལ་ཞིབ་ཀྱིས་ད་ལྟའི་དུས་རབས་དང་མཉམ་བསྲེས་བྱེད་དགོས་པ་གསལ་པོར་རྟོགས་ཡོད།
  ༢༠༡༡ལོར་དབྱང་ཏན་ཁྲེན་གྱིས་ལོ་ངོ་གཉིས་རིང་བསམ་གཞིགས་དང་འབྲི་སྦྱོང་བྱས་པའི་ཐང་ག༼ཅིན་ཀྲིག་ལྷན་འཛོམས་མནའ་འབྲེལ༽སྒྲིག་བཟོ་བྱས་ཚར་བ་དང་།ཞེང་ཚད་ལ་སྨི༡དང་རིང་ཐུང་ལ་སྨི༣༠ཡོད་ལ་སྲོལ་རྒྱུན་ཐང་གའི་གཙོ་སྐུའི་རྣམ་པའི་བསྒྱུར་བ་རེད།
  དབྱང་ཏན་ཁྲེན་གྱིས་ཐང་གར་ལག་རྩལ་ངེས་ཅན་ཞིག་དགོས་ཏེ་ནང་སྒོས་ཐང་གའི་མངོན་མཚོན་ཐབས་ལམ་གཙོ་བོ་ནི་སྐྱ་ཐིག་ཕབ་པ་སྟེ་འདི་དག་དོར་མི་རུང་།འོན་ཀྱང་ནང་དོན་གྱི་ཐད་ནས་གསར་གཏོད་མི་ཉུང་བ་ཞིག་དགོས།ཆོས་ལུགས་ཁོ་ན་མ་ཡིན་པར་སྤྱི་ཚོགས་དང་ལོ་རྒྱུས་སོགས་བརྗོད་བྱར་བྱས་ནས་གསར་གཏོད་བྱས་ཆོག   ནང་དོན་ལ་འགྱུར་ལྡོག་ཅི་འདྲ་བྱུང་རུང་ཐང་གའི་དཔེ་རིས་འབྲི་བའི་ལག་རྩལ་འགྱུར་མི་སྲིད་དེ་བལྟས་པ་ཙམ་གྱིས་ཐང་ག་ཡིན་པ་རྟོགས་ངེས་ཟེར།