རྨོག་རུ་དོན་གྲུབ་ཚེ་རིང་།
རྨོག་རུ་དོན་གྲུབ་ཚེ་རིང་ངམ་མཚོ་སྐྱེས་ལགས་ནི། ༡༩༦༦ལོར་མཚོ་སྔོན་ཁྲི་ཤོར་རྒྱལ་མོའི་ལྷོ་འགྲམ་གྱི་རྨོག་རུ་ཞེས་པའི་འབྲོག་སྡེར་སྐྱེས། རིག་གནས་གསར་བརྗེ་མཇུག་རྫོགས་པ་ནས་སློབ་གྲྭ་འགྲིམ་པའི་བསྐལ་བ་བྱུང་ཞིང་།  ༡༩༩༠ལོར་ནུབ་བྱང་མི་རིགས་སློབ་ཆེན་ནས་སློབ་མཐར་ཕྱིན་རྗེས་མཚོ་སྔོན་དགེ་ཐོན་སློབ་ཆེན་མི་རིགས་དགེ་ཐོན་སློབ་གླིང་དུ་ལས་བགོས་བྱས་ལ། དེ་ནས་བཟུང་ད་ལྟའི་བར་སློབ་གྲྭ་དེ་ཉིད་དུ་དགེ་རྒན་གྱི་ཕྱག་ལས་བསྒྲུབ་བཞིན་མཆིས། འཁྲིད་བྱ་གཙོ་བོ་བོད་ཀྱི་རྩོམ་རིག་ལོ་རྒྱུས་ཡིན་ཞིང་ལས་ཞོར་དུ་རྩོམ་རིག་གཞུང་ལུགས་དང་སྙན་ངག་མེ་ལོང་། བོད་རིག་པའི་གནས་བབ་སོགས་བསླབ་བྱ་སྣ་ཁ་བརྒྱད་ཙམ་འཁྲིད་མྱོང་། ༡༩༩༤ལོར་དབུས་འགྱུར་ལྷ་ལྡན་དུ་སོང་ནས་བོད་ཀྱི་ཡིག་བྲིས་པ་ཆེན་མོ་ཅོག་གྲ་ངག་དབང་བསྟན་འཛིན་མཆོག་གི་དྲུང་དུ་བོད་ཡིག་ཡིག་གཟུགས་ཀྱི་སྐོར་ཟབ་སྦྱོང་བྱས་ཤིང་། ༡༩༩༥ལོ་ནས་བཟུང་སློབ་གྲྭ་དེ་གའི་སྡེ་ཁག་ཀུན་གྱི་སློབ་མ་ཡོངས་ལ་བོད་ཡིག་གི་ཡིག་གཟུགས་ཁྲིད་ནས་འབྲས་བུ་མི་དམན་པ་བླངས།   ༡༩༨༧ལོ་ནས་རྩོམ་རིག་གསར་རྩོམ་དང་རིག་གཞུང་ཞིབ་འཇུག་གི་ལས་ལ་ཞུགས་ཤིང་། ད་ལྟའི་བར་རྒྱལ་ནང་གི་དུས་དེབ་དང་ཚགས་པར་སྣ་ཚོགས་སྟེང་དུ་བོད་རྒྱ་ཡིག་རིགས་གཉིས་ཀྱི་ལམ་ནས་བྲིས་པའི་བརྩམས་ཆོས་ཁག་བརྒྱ་ཕྲག་ལྷག་སྤེལ་མྱོང་། 
བརྩམས་ཆོས་ལ།   དེང་རབས་བོད་ཀྱི་རྩོམ་རིག་དཔེ་ཚོགས་ལས་ལང་ཚོའི་རྦ་ཆུ་སོགས་དང་དེང་རབས་བོད་ཀྱི་སྙན་ངག་པའི་སྙན་ངག་བདམས་བསྒྲིགས〔རྒྱ་ཡིག〕སོགས་སུ་འདེམ་འགོད་མྱོང་བར་མ་ཟད།  རེ་འགའ་ལ་རིམ་པ་མི་འདྲ་བའི་བྱ་དགའ་ཡང་ཐོབ།   བརྩམས་ཆོས་ལ་སྙན་ངག་དང་ལྷུག་རྩོམ།   སྒྲུང་གཏམ།   བསྒྱུར་རྩོམ།   དཔྱད་བརྗོད།   དཔྱད་རྩོམ་སོགས་དུ་མ་ཞིག་ཡོད་པ་ལས་དཔྱད་བརྗོད་དང་སྙན་ངག་གི་སྐོར་ལ་འབྲས་བུ་མི་དམན་པ་བླངས་ཡོད།
༼དེང་རབས་བོད་ཀྱི་རྩོམ་པ་པོའི་ལོ་རྒྱུས་དང་བརྩམས་ཆོས་དཀར་ཆག༽ཞེས་པ་ལས་བཤུས།