ཐུབ་བསྟན་ལགས་ཀྱི་ཀྲུང་གོའི་ཕུགས་འདུན།
ད་ལྟ་དགུང་ལོ་བརྒྱད་བཅུར་སོན་པའི་རྒན་པོ་ཐུབ་བསྟན་ལགས་ནི་ལྷ་ས་གྲོང་ཁྱེར་བགྲེས་སོང་སྒྱུ་རྩལ་ཚོགས་པའི་ཚོགས་གཙོ་དང་། ཀྲུང་གོའི་གཞས་མ་གཏམ་ཆེད་མཁས་མཐུན་ཚོགས་ཀྱི་བློ་འདོན་པ། བོད་ལྗོངས་གཞས་མ་གཏམ་ཆེད་མཁས་མཐུན་ཚོགས་ཀྱི་མཚན་འཛིན་ཀྲུའུ་ཞི་བཅས་ཡིན། ལོ་ངོ་༨༠ཡི་ལོ་ཟླ་དང་། ལོ་༧༠ཙམ་གྱི་སྒྱུ་རྩལ་བཤུལ་ལམ་བརྒྱུད་པའི་འཚོ་བ་དང་གར་སྟེགས་སུ་རྩེན་པའི་ཐུབ་བསྟན་ལགས་ཀྱི་སྐུ་གཟུགས་བདེ་ཐང་དང་། བསྟན་ཞུགས་ཚ་པོའི་བཞད་གད་ཀྱི་སྨྲ་བརྗོད་ནམ་ཡང་ཆད་དུ་མེད།  འཚོ་བ་དང་ཉེ་བའི་རྨི་ལམ་འཚོལ་བ།  ཐུབ་བསྟན། ཕོ། བོད་རིགས། ༡༩༣༤ལོར་ལྷ་ས་གྲོང་ཁྱེར་དུ་སྐྱེས། ༡༩༤༡ལོར་ལྷ་སའི་ཀུན་བདེ་གླིང་དགོན་པར་ཆོས་དཔེ་བསླབ། ཆུང་དུས་ནས་དམངས་ཁྲོད་ཀྱི་སྒྱུ་རྩལ་ལ་དགའ་ཞིང་། དཀའ་སྤྱད་སྡུག་རུས་ཀྱིས་སློབ་སྦྱོང་བྱས། ཧུར་བརྩོན་གྱིས་ནང་མའི་སྒྱུ་རྩལ་དང་འཛམ་གླིང་གི་ལོ་རྒྱུས་སྙན་ངག་རིང་མོ་གེ་སར་སྒྲུང་ལ་སོགས་པ་བསླབ་ནས་སྒྱུ་རྩལ་གྱི་ཞིང་ཁམས་སུ་སྙེགས་པ་རེད།༡༩༨༤ལོར་ཀུན་བདེ་གླིང་གི་བོད་ཀྱི་ཟློས་གར་བའི་འཁྲབ་སྟོན་བྱས། བོད་ལྗོངས་ཞི་བའི་བཅིངས་གྲོལ་ཐོབ་རྗེས་ཐུབ་བསྟན་ལགས་ལ་གོ་སྐབས་བཟང་པོ་ཐོབ་ནས་ལྷ་ས་གྲོང་ཁྱེར་རིག་རྩལ་རུ་ཁག་ཏུ་ཞུགས་ཐུབ་པ་བྱུང་། ཏང་གི་སྲིད་ཇུས་དྲིལ་བསྒྲགས་གནང་ཕྱིར།  དམངས་ཁྲོད་ཀྱི་འཚོ་བར་ཟབ་ཞུགས་གནང་སྟེ།རྒྱ་ཆེ་མི་དམངས་ལ་གླུ་དང་ཞབས་བྲོ། གཞས་མ་གཏམ་ལ་སོགས་པའི་འཁྲབ་སྟོན་གང་མང་ཕུལ་བ་དང་། བོད་ཀྱི་ལོ་སར་དགོང་ཚོགས་ཆེན་མོ་སོགས་སུ་འཁྲབ་སྟོན་གང་མང་གནང་བས། རྒྱ་ཆེའི་གཞི་རིམ་མང་ཚོགས་ཀྱིས་ཡི་རང་བྱེད་ས་ཞིག་ཏུ་གྱུར།  ཐུབ་བསྟན་ལགས་འབྲས་གར་དང་། བླ་མ་མ་ཎི། གེ་སར་གྱི་སྒྲུང་ལ་སོགས་པའི་བོད་སྲོལ་རྒྱུན་གྱི་བཤད་སྟངས་ལ་བརྟེན་ནས་བརྩམས་ཆོས་གསར་བ་མང་པོ་སྒྲིག་འཁྲབ་ལ་མཁས་ཤིང་།  བོད་ཀྱི་ཁ་ཤགས་༼གླུ་གར་གྱི་རྒྱ་མཚོ༽དང་པི་ཝང་རྒྱུད་དྲུག་མས་དཀྲོལ་བའི་༼སྤོ་བོ་དང་ཚ་བོ་༽ལ་སོགས་འཁྲབ་སྟོན་དུ་མ་གནང་། ༡༩༨༧ལོར་ཁོང་དབྱིན་ཇིའི་ལུན་ཏུན་ཏུ་འཚོགས་པའི་རྒྱལ་སྤྱིའི་སྒྱུ་རྩལ་དུས་སྟོན་སྟེང་དུ་གདན་ཞུས་ལྟར་ཕེབས་ནས་འཁྲབ་སྟོན་གནང་བ་དང་། ཕྱི་རྒྱལ་གྱི་གཟིགས་མོ་བ་རྣམས་ལ་ཀྲུང་གོའི་བོད་རིགས་ཀྱི་ཐུན་མིན་ཁྱད་ཆོས་མངའ་བའི་དམངས་ཁྲོད་སྒྱུ་རྩལ་ཐད་མིག་རྒྱ་བསྐྱེད་དུ་བཅུག    རྗེས་སུ་དབྱི་ཐ་ལི་དང་། སུའེ་ཙེར། སུའེ་ཏེན། ཀེ་རི་སེ། ནོར་ཝེ་སོགས་ནུབ་གླིང་གི་རྒྱལ་ཁབ་ལྔས་གདན་ཞུས་ལྟར་སྐོར་བསྐྱོད་འཁྲབ་སྟོན་གནང་། དུས་རབས་༢༠བའི་ལོ་རབས་བརྒྱད་ཅུ་བའི་ཚུན་ནི། བོད་ཀྱི་ཁ་ཤགས་སྒྱུ་རྩལ་གྱི་མཚན་སྙན་ཤིན་ཏུ་འབར་བའི་དུས་ཤིག་ཡིན། བོད་ལྗོངས་རླུང་འཕྲིན་ལས་ཁུངས་དང་བོད་ལྗོངས་བརྙན་འཕྲིན་ལས་ཁུངས་ཀྱིས་བོད་ཀྱི་ལོ་གསར་སྤྲོ་ཚོགས་ནང་ཁོང་ཚོར་ཆེད་དུ་འབྲས་གར་བཤད་པའི་འཁྲབ་ཚན་བསྒྲིགས། ལོ་ལྟར་བོད་ལྗོངས་སུ་འཚོགས་པའི་ལོ་སར་དགོང་ཚོགས་སུ་ཐུབ་བསྟན་ལགས་ནས་བཤད་པའི་ཁ་ཤགས་ལ་རྒྱ་ཆེ་མང་ཚོགས་ནས་དགའ་བསུ་དཔེ་མེད་ཐོབ།