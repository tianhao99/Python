ཨོ་རྩལ་འགྲན་ཚོགས་སྙེག་བཞིན་པའི་བོད་ཀྱི་བུ་མོ་ཤི་ལོག་སྒྲོལ་མ།
ཁོ་མོ་ནི་འཛམ་གླིང་གི་འཇུ་རེས་ལུས་རྩལ་ཁྲོད་ཨང་དང་པོའི་རྒྱལ་ཁའི་རྟིང་མ་ལེན་མཁན་དེ་ཡིན་ལ།  ཁོ་མོས་ཐེངས་བཅུ་གཉིས་པའི་རྒྱལ་ཡོངས་ལུས་རྩལ་འགྲན་ཚོགས་སྟེང་བོད་ལྗོངས་མཐུས་ཚབ་རུ་ཁག་གི་གསེར་གྱི་རྟགས་མ་གཅིག་པུ་དེ་བླངས།ཁོ་མོ་ནི་ཤི་ལོག་སྒྲོལ་མ་རེད་ལ་ཨོ་རྩལ་འགྲན་ཚོགས་ལ་ཞུགས་རྒྱུ་ཕུགས་འདུན་དུ་བཟུང་བའི་བོད་པའི་བུ་མོ་ཞིག་ཡིན།    ༡༩༨༧ ལོར་མོ་རང་བོད་ལྗོངས་ཉིང་ཁྲི་རུ་སྐྱེས།   ལོ་ན ༡༥ སོན་པའི་ལོ་དེ་ལ་རང་ཉིད་ཀྱི་ཆ་རྐྱེན་བཟང་པོ་ལ་བརྟེན་ནས་བོད་རང་སྐྱོང་ལྗོངས་ཀྱི་ལུས་རྩལ་སློབ་གྲྭར་བསྡུས་པ་རེད།  དེ་ནས་བཟུང་ཁོ་མོ་དང་འཇུ་རེས་ལུས་རྩལ་བར་ལ་འབྲེལ་ཐག་ཟབ་མོ་ཞིག་སྦྲེལ།ཤི་ལོག་སྒྲོལ་མས་བཤད་རྒྱུར།  འཇུ་རེས་ལུས་རྩལ་ལ་ཐོག་མར་ཞུགས་དུས་མི་མང་པོས་མོས་མཐུན་གནང་མ་བྱུང་།   རང་ཉིད་ལུས་རྩལ་དེ་ལ་དགའ་བའི་རྐྱེན་གྱིས་དེ་མི་ཚེ་གང་བོའི་བྱ་བར་རྩིས་ཡོད།   འཇུ་རེས་ལུས་རྩལ་གྱིས་ངའི་ལུས་སྟེང་གི་འབད་རྩོལ་ལྷོད་མེད་དང་རང་ཉིད་ལས་བརྒལ་བའི་སྒུལ་ཤུགས་དེ་བསླངས་སོང་།དཔའ་ངར་ཞུམ་མེད་ཀྱི་བློ་སྤོབས་ལ་བརྟེན་ནས་ཤི་ལོག་སྒྲོལ་མས་རང་གི་འཇུ་རེས་ལུས་རྩལ་གྱི་ལམ་བུ་ཁྲོད་ཀྱི་ཐོལ་བརྒལ་གསུམ་པོ་དེ་མངོན་འགྱུར་བྱས།  ༢༠༠༥ ལོར་ཁོ་མོ་བོད་ལྗོངས་བུ་མོའི་འཇུ་རེས་རུ་ཁག་གི་རུ་མི་གཅིག་ཏུ་གྱུར་ལ།   ༢༠༠༩ ལོར་རྒྱལ་ཡོངས་ཀྱི་འགྲན་བསྡུར་ཁྲོད་དུ་མོར་ཨང་གཉིས་པའི་རྟིང་མ་ཐོབ་པས་ཁོ་མོ་རྒྱལ་ཁབ་ཀྱི་འཇུ་རེས་རུ་ཁག་ཏུ་འདེམས་པ་རེད།  ༢༠༡༡ ལོར་ཐོག་དང་པོར་ཀྲུང་གོའི་རུ་ཁག་གི་མཐུས་ཚབ་བྱས་ནས་འཛམ་གླིང་འཇུ་རེས་འགྲན་བསྡུར་སྟེང་ཞུགས་ནས་མཐའ་མཇུག་ཨང་དང་པོའི་བྱ་དགའི་རྟགས་མ་བླངས།ཤི་ལོག་སྒྲོལ་མར་སློབ་སྟོན་གྱི་འགན་ཁུར་མཁན་རྒྱལ་ཁབ་རུ་ཁག་གི་དགེ་རྒན་གྱིས་བཤད་རྒྱུར།  ཤི་ལོག་སྒྲོལ་མ་ནི་ངོ་ཚ་སྨིན་པོ་ཞིག་ཡིན་ལ་དུས་རྒྱུན་སྐད་ཆ་བཤད་རྒྱུར་དེ་འདྲ་མི་དགའ།  འོན་ཀྱང་མོ་ནི་དཀའ་སྤྱད་འབད་རྩོལ་དང་ཧ་ཅང་ནན་ཏན་གྱི་མི་ཞིག་ཡིན་པས་མོ་ལ་བཀོད་སྒྲིག་བྱས་པའི་རྩལ་སྦྱོང་གི་ལས་འགན་ཡིན་ཚེ་མོས་ནམ་ཡང་གཟབ་ནན་ངང་སྒྲུབ་བཞིན་ཡོད།ལུས་རྩལ་འགྲན་བསྡུར་པ་ཞིག་ལ་མཚོན་ན་དཀའ་སྤྱད་སྡུག་རུས་ཀྱི་ཁོར་ཡུག་ཁྲོད་དུ་ད་བཟོད་མདུན་བསྐྱོད་ཀྱི་གོམས་སྟབས་ལྷོད་མི་སྲིད།  ཤི་ལོག་སྒྲོལ་མས་དཀའ་སྤྱད་སྡུག་རུས་དང་ཆོད་སེམས་ནན་མོས་ངང་ལུས་རྩལ་ཧ་ཅང་ཡག་པོ་ཞིག་སྦྱངས་ཡོད།  དེ་བས་ཁོ་མོས ༢༠༡༡ ལོའི་ཟླ ༩ པར་ཆེས་ཐོག་མར་ཀྲུང་གོའི་རུ་ཁག་གི་མཐུས་ཚབ་བྱས་ནས་ཐུར་ཁེའི་ཡེ་སི་ཏཱན་པའོ་ཨར་ནས་བསྡུས་པའི་འཛམ་གླིང་གི་འཇུ་རེས་འགྲན་བསྡུར་ལ་ཞུགས།  འགྲན་བསྡུར་ཁྲོད་ཁོ་མོས་གྲུབ་འབྲས་གཡར་ཏུ་ཟ་བ་བླངས་ནས་མཐའ་མཇུག་ཨང་དང་པོའི་རྒྱལ་ཁའི་རྟིང་མ་བླངས།འཛམ་གླིང་རང་བཞིན་གྱི་འགྲན་བསྡུར་དེའི་ཁྲོད་ཤི་ལོག་སྒྲོལ་མས་དཀའ་བ་ཁྱད་དུ་བསད་ནས་འགྲན་ཡ་མང་པོ་ལས་རྣམ་པར་རྒྱལ་པ་དང་ཆེས་མཇུག་མཐའི་རྟིང་རྩོད་འགྲན་བསྡུར་ཁྲོད་དུ་སོག་པོའི་འགྲན་ཡ་ལས་རྒྱལ་ནས་སྤྱི་རྒྱ ༦༧ རིམ་པའི་ཨང་དང་པོ་བླངས།  འདི་ནི་བོད་ཞི་བས་བཅིངས་གྲོལ་བཏང་རྗེས་བྱུང་བའི་འཛམ་གླིང་རིམ་པའི་ལུས་རྩལ་ཁྲོད་ཨང་དང་པོའི་རྟགས་མ་བླངས་བ་དང་པོ་དེ་ཡིན།  འགྲན་བསྡུར་མཇུག་འགྲིལ་རྗེས་རྒྱལ་ཁབ་ཀྱི་བུ་མོའི་འཇུ་རེས་རུ་ཁག་གི་དགེ་རྒན་གཙོ་བོ་ཞི་ཀེ་ཡོན་གྱི་འཛུམ་དང་བཅས་བཤད་དོན།  ཤི་ལོག་སྒྲོལ་མའི་ཐེངས་འདིར་རྒྱལ་ཁ་བླངས་བ་དེས་ཁོ་རང་ཧ་ལས་སུ་བཅུག་སོང་།   རྟིང་རྩོད་འགྲན་བསྡུར་ཁྲོད་དུ་འགྲན་ཡ་ལས་རྒྱལ་བ་མ་ཟད་དེ་ལས་ལྷག་པར་རང་ཉིད་ལས་རྒྱལ་བ་རེད།  རྒྱུ་མཚན་ནི་མགྲན་བསྡུར་བྱས་ནས་གཞུག་མཐར་ཐོན་དུས་འགྲན་བཞིན་པ་ནི་ལུས་རྩལ་ཙམ་མ་ཡིན་པར་ཕན་ཚུན་ཆོད་སེམས་འགྲན་བཞིན་པ་རེད། འོན་ཀྱང་ཤི་ལོག་སྒྲོལ་མ་ཡེ་སི་ཏཱན་པའོ་ཨར་ནས་བསྡུས་པའི་འཛམ་གླིང་གི་འཇུ་རེས་འགྲན་བསྡུར་ཁྲོད་རྒྱལ་ཁའི་རྟིང་མ་བླངས་པ་ཙམ་ལས་བློ་ཡིད་ཚིམས་ནས་བསྡད་མེད།   ཁོ་མོས་འཇུ་རེས་འགྲན་བསྡུར་ནི་གཙང་བོའི་ལྡོག་ཕྱོགས་སུ་གྲུ་གཏོང་བ་དང་མཚུངས་པར་མིག་མདུན་གྱི་རྒྱལ་ཁར་ཡིད་ཚིམ་ནས་བསྡད་ཚེ་མཐའ་མཇུག་གཞན་པ་རང་གི་སྔོན་དུ་ཤོར་འགྲོ་བའི་གནས་ལུགས་དེ་གསལ་བོར་རྟོགས་ཡོད།  འཛམ་གླིང་གི་འགྲན་བསྡུར་རྗེས་སུ་ཤི་ལོག་སྒྲོལ་མས་མུ་མཐུད་དུ ༢༠༡༣ ལོར་རྒྱ་གར་གྱི་རྡི་ལི་གསར་བར་བསྡུས་པའི་ཡ་གླིང་གི་འགྲན་བསྡུར་སྟེང་ཡང་བསྐྱར་རྒྱལ་ཁའི་རྟགས་མ་བླངས།  ལོ་དེ་ལ་རྒྱལ་ཡོངས་ལུས་རྩལ་འགྲན་ཚོགས་ལིའོ་ཉིང་ཧྲེན་ཡང་ནས་སྐོང་ཚོགས་གནང་།  ཤི་ལོག་སྒྲོལ་མས་རྒྱལ་ཡོངས་ཀྱི་ལུས་རྩལ་ཕུལ་བྱུང་མི་སྣར་གཟེངས་བསྟོད་ཀྱི་ཚོགས་འདུར་ཞུགས་པའི་གོ་སྐབས་བསྐྱུར་ནས་བོད་ལྗོངས་མཐུས་ཚབ་ཚོགས་པ་དང་ལྷན་དུ་ཧྲེན་ཡང་དུ་སྐྱོད།རྒྱལ་ཡོངས་འཇུ་རེས་འགྲན་བསྡུར་ཁྲོད་དུ་ཤི་ལོག་སྒྲོལ་མས་འགྲན་ཡ་མང་པོ་ལས་རྣམ་པར་རྒྱལ་ནས་སྟོབས་བརྒྱད་དང་སྟོབས་བཞི།  མཇུག་མཐར་རྟིང་རྩོད་གྲས་སུ་ཚུད།  ཆེས་མཐའ་མཇུག་གི་རྟིང་རྩོད་འགྲན་བསྡུར་ནི་ཤི་ལོག་སྒྲོལ་མ་དང་ཧོ་ནན་རུ་ཁག་གི་གསར་སྐྱེས་འགྲན་ཡ་ཀྲུག་ཆན་བར་དུ་བྱས།   དེའི་སྔོན་དུ་ཀྲུག་ཆན་གྱི་རང་དབང་ལྡན་པའི་སྤྱི་རྒྱ ༦༣ རིམ་པའི་འཇུ་རེས་ཁྲོད་དུ་ཆེས་རྒྱལ་ཁ་ལེན་པའི་སྟོབས་ཤུགས་ལྡན་པའི་ཧྲན་ཞིའི་འགྲན་ཡ་ཅིན་རོ་ཞི་ལས་རྒྱལ་བས་གྲུབ་འབྲས་འབུར་ཏུ་ཐོན་ཡོད།  རྟིང་རྩོད་འགྲན་བསྡུར་ཁྲོད་དུ་ཤི་ལོག་སྒྲོལ་མས་ཚད་མཐོན་པོའི་ལུས་རྩལ་མངོན་ནས་ཆེས་ཐོག་མར་བསྟུད་མར་ཐེངས་གཉིས་ལ་ཕ་རོལ་ལས་རྒྱལ་ལ།  ཆེས་མཇུག་མཐར་རྒྱལ་ཡོངས་ལུས་རྩལ་འགྲན་ཚོགས་ཀྱི་བུ་མོའི་རང་དབང་ལྡན་པའི་སྤྱི་རྒྱ ༦༣ རིམ་པའི་ཨང་དང་པོའི་བྱ་དགའ་བླངས་ནས་བོད་ལྗོངས་མཐུས་ཚབ་ཚོགས་པའི་ཐེངས་བཅུ་གཉིས་པའི་རྒྱལ་ཡོངས་ལུས་རྩལ་འགྲན་ཚོགས་སྟེང་གི་གསར་གྱི་རྟགས་མ་གཅིག་པུ་དེ་བླངས།   དེ་ནི་ལོ་ངོ ༢༦ གི་རྗེས་སུ་བོད་ལྗོངས་ལུས་རྩལ་པས་རྒྱལ་ཡོངས་འགྲན་བསྡུར་ཁྲོད་བླངས་པའི་གསར་གྱི་རྟགས་མ་ཐོག་མ་དེ་ཡིན།  གལ་ཏེ ༢༠༡༡ ལོའི་འཛམ་གླིང་འགྲན་བསྡུར་སྟེང་གི་རྒྱལ་ཁ་ལས་ཁོ་མོས་སྟོབས་ཤུགས་མངོན་པའི་མགོ་བརྩམས་པ་ཡིན་ན།  དེ་རྗེས་ཀྱི་རྡི་ལི་གསར་བའི་འཛམ་གླིང་འགྲན་བསྡུར་དང་རྒྱལ་ཡོངས་ལུས་རྩལ་འགྲན་ཚོགས་སྟེང་ནས་ཁོ་མོས་རང་གི་སྟོབས་ཤུགས་དེ་ལ་བདེན་དཔང་བྱས་ཡོད།  ཤི་ལོག་སྒྲོལ་མས་རང་གི་དམིགས་འབེན་གསར་བ་དེ་ནི་ཨོ་རྩལ་འགྲན་ཚོགས་ཀྱི་གར་སྟེགས་སུ་ཞུགས་རྒྱུ་དེར་བཟུང་ཡོད།  མོས་བཤད་རྒྱུར།  དགའ་རྟགས་སྟེར་བའི་སྟེགས་བུ་ལས་མར་བབས་རྗེས་ཡོད་ཚད་བསྐྱར་དུ་མགོ་འཛུགས་དགོས་ཀྱི་ཡོད།  ངས་མུ་མཐུད་དུ་འབད་རྩོལ་ལྷོད་མེད་བྱས་ནས་ཨོ་རྩལ་འགྲན་ཚོགས་སྟེང་ནས་རང་ཉིད་བདེན་དཔང་བྱ་འདོད་ཞེས་བརྗོད་བྱུང་།ཁ་བྱང་ཕྱི་མོ། ཨོ་རྩལ་འགྲན་ཚོགས་སྙེག་བཞིན་པའི་བོད་ཀྱི་བུ་མོ་ཤི་ལོག་སྒྲོལ་མ།（རྩོམ་འགན་པ། སྒྲོལ་ཚེ།）