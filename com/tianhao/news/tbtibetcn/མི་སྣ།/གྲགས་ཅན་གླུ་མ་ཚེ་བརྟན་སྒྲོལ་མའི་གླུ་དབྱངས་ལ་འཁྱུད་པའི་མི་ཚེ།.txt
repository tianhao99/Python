གྲགས་ཅན་གླུ་མ་ཚེ་བརྟན་སྒྲོལ་མའི་གླུ་དབྱངས་ལ་འཁྱུད་པའི་མི་ཚེ།
བོད་རིགས་ཀྱི་གྲགས་ཅན་གླུ་མ་ཚེ་བརྟན་སྒྲོལ་མ་ནི་སྤྱི་ལོ༡༩༣༧ལོའི་ཟླ༦པར་བོད་ལྗོངས་གཞིས་ཀ་རྩེས་ཁུལ་གྱི་ཞིང་བྲན་ཞིག་གི་ཁྱིམ་ཚང་དུ་སྐྱེས། བྱིས་པའི་དུས་སུ་ཁྱིམ་ཚང་གི་ལྟོ་གོས་ཆ་རྐྱེན་མི་ལེགས་པའི་རྐྱེན་གྱིས་དཀའ་ངལ་ཆེ་བའི་ཞིང་ལས་ལ་ཞུགས་པའང་ཡུན་ཐུང་མིན་མོད། ཆུང་དུས་ནས་གླུ་དབྱངས་ལེན་རྒྱུར་ཧ་ཅང་དགའ་ཞེན་ཆེ་བས་དུས་རྟག་ཏུ་ལས་ཀའི་ཞོར་དུ་དམངས་ཁྲོད་ཀྱི་གླུ་དབྱངས་བླངས་ནས་ལུས་སེམས་གཉིས་ལ་ངལ་ཐང་ཆད་མ་མྱོང་།
      སྤྱི་ལོ༡༩༥༦ལོའི་ཟླ་བ༡༡པར་ལས་དོན་ནང་ཞུགས། ལོ་གཉིས་ཀྱི་རྗེས་སུ་རང་ལོ་ཉེར་གཅིག་ལ་སོན་པའི་ཁོང་ཧྲང་ཧའེ་རོལ་དབྱངས་སློབ་གླིང་གིས་སློབ་མར་བསྡུས། དེ་ནས་བཟུང་དངོས་སུ་སྒྱུ་རྩལ་ལས་དོན་གྱི་འགྲོ་ལམ་ཐོག་བསྐྱོད་འགོ་ཚུགས་པ་དང་སྒྱུ་རྩལ་གྱི་ཤེས་བྱ་ཀུན་ལ་བརྩོན་པ་བླ་ལྷག་ཏུ་བསྐྱེད་ནས་རོལ་དབྱངས་ཤེས་བྱའི་རྨང་གཞི་བརྟན་པོ་ཚུགས། སློབ་མཐར་ཕྱིན་པའི་སྐབས་སུ་རྒྱལ་སྲིད་སྤྱི་ཁྱབ་ཁང་གི་ཙུང་ལིའི་འགན་བཞེས་མཁན་ཀྲོའུ་ཨེན་ལེས་ཁྱེད་རང་བོད་དུ་ལོག་ན་ལེགས། བོད་མི་དམངས་ལ་ཁྱེད་ཚོ་མཁོ་བ་དང་བོད་དུ་ཁྱེད་ཚོ་དང་འདྲ་བའི་སྒྱུ་རྩལ་པ་མང་པོས་ནུས་པ་འདོན་སྤེལ་བྱས་ཏེ་བོད་མི་དམངས་ལ་ཞབས་འདེགས་ཡག་པོ་ཞུ་ཐུབ་རྒྱུ་རེད་ཅེས་གསུངས་པས་ཙུང་ལིའི་བཀའ་མོལ་གྱིས་ཁོང་ལ་སྐུལ་ལྕག་ཆེན་པོ་ཐེབས་ནས་བོད་དུ་བསྐྱོད་དེ་མི་དམངས་ལ་ཞབས་འདེགས་ཞུ་བའི་སྒྱུ་རྩལ་གྱི་ལམ་བུའི་ཐོག་གོམ་པ་སྤོ་འགོ་བརྩམས། ཁོང་གིས་རང་ཉིད་ཀྱི་ཕྲག་ཏུ་བབས་པའི་ལས་དོན་རྣམས་འབད་པས་བསྒྲུབས་ཏེ་སྒྱུ་རྩལ་གྱི་ཆུ་ཚད་ཀྱང་བལྟས་བལྟས་རིག་རིག་ལ་ཡར་རྒྱས་ཆེན་པོ་ཡོད་པས་རྒྱལ་ཁབ་ཕྱི་ནང་ཀུན་ལ་སྐད་གྲགས་ཁྱབ་པའི་བོད་རིགས་ཀྱི་གླུ་གཞས་མཁས་ཅན་ཞིག་དང་གངས་རི་མཐོ་སྒང་ཐོག་གི་ས་གཞི་དྲོན་མོར་དྲི་ཟའི་སྒྲ་དབྱངས་སྒྲོག་པའི་ཕོ་ཉ་ཞིག་ཏུ་གྱུར། ཁོང་གི་གླུ་དབྱངས་རྣམས་ཀྱིས་མི་རབས་ཁ་ཤས་ལ་ཤུགས་རྐྱེན་ཐེབས་ཡོད་ལ་ཧི་མ་ལ་ཡའི་རོལ་དབྱངས་ཀྱི་རྗེས་འཛིན་པ་གྲངས་ལས་འདས་པ་གསོ་སྐྱོང་མཛད་ཡོད་པས་ཁོ་མོའི་ཡིད་སེམས་འཕྲོག་པའི་འགྱུར་ཁུག་ནི་གངས་རི་མཐོ་སྒང་ཐོག་གི་དྲི་ཟའི་སྒྲ་དབྱངས་དང་གཞན་ཕན་གྱི་ལྷག་བསམ་ནི་གངས་རིའི་རང་མདངས་དང་འདྲ་ཞེས་བསྟོད་པའི་ཆོ་ལོ་ཕུལ་དང་འབུལ་བཞིན་པ་རེད།།