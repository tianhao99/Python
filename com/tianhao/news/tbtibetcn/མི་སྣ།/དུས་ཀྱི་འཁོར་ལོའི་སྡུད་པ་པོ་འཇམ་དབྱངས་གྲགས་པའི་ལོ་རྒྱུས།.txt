དུས་ཀྱི་འཁོར་ལོའི་སྡུད་པ་པོ་འཇམ་དབྱངས་གྲགས་པའི་ལོ་རྒྱུས།
བྲམ་ཟེ་མུ་སྟེགས་ལ་སོགས་ལྟ་ངན་ཚར་བཅད་ནས། །རིགས་བཞི་བླ་མེད་རིགས་གཅིག་བསྡུས་ནས་འགྲོ་བ་རྣམས། །རྒྱ་ཆེ་ཀུན་འདུས་ཐེག་ཆེན་མི་འགྱུར་བདེ་ཆེན་བསྟན། །འཇམ་དཔལ་གྲགས་པའི་སྐུ་ལ་ཕྱག་འཚལ་ལོ། ། བསྡུས་པའི་རྒྱུད་ཀྱི་རྩ་འགྲེལ་བྱོན་པའི་ལོ་རྒྱུས་ནི། ཡབ་ཆོས་རྒྱལ་ཆེན་པོ་ལྷའི་དབང་པོ་དང༌། ཡུམ་སྒྲོལ་མའི་སྤྲུལ་བ་སྣ་ཚོགས་ཡུམ་གྱི་སྲས་སུ་བྱང་ཆུབ་སེམས་དཔའ་ཆེན་པོ་འཇམ་དཔལ་གྱི་སྤྲུལ་བ་ཆོས་རྒྱལ་ཆེན་པོ་གྲགས་པ་སྔར་བཞིན་ཡབ་ཀྱིས་དཔལ་ལྡན་རྒྱུ་སྐར་གྱི་དཀྱིལ་འཁོར་ཆེན་པོར་དབང་བསྐུར་ནས།  སེང་གེའི་ཁྲི་ཆེན་པོ་ལ་བཞུགས་ཏེ། ཆོས་གསུང་བའི་དུས་སུ། མངོན་ཤེས་ཀྱིས་གཟིགས་པས།མུ་སྟེགས་ཀྱི་བྲམ་ཟེ་བྱེ་བ་ཕྲག་ཕྱེད་དང་བཞི་འདུལ་བའི་དུས་ལ་བབ་པར་གཟིགས་ནས། བྲམ་ཟེའི་གཙོ་བོ་ཉི་མའི་ཤིང་རྟ་ལ་སོགས་པ་བྱང་ཕྱོགས་ཀྱི་ཡུལ་དེ་ན་ཡོད་པ་རྣམས། དཔྱིད་ཟླ་ར་བའི་ཉ་ལ་དཔལ་ཀ་ལ་བའི་གྲོང་ཁྱེར་དུ་བསགས་ནས། རྒྱལ་བོ་གྲགས་པས་འདི་སྐད་ཅེས་གསུངས་སོ། ། ཀྱེ་ཉི་མའི་ཤིང་རྟ་ལ་སོགས་པའི་དྲང་སྲོང་རྣམས་ཁོ་བོའི་ཚིག་ཐམས་ཅད་མཁྱེན་པར་བྱེད་པའི་ཕུན་སུམ་ཚོགས་པ་ཉོན་ཅིག  དཔྱིད་ཟླ་འབྲིང་བོའི་ཉ་ལ་དཔལ་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བས་སངས་རྒྱས་ཀྱི་བསྟན་པ་ལ་ཞུགས་ཤིག ཁྱེད་རྣམས་བྲམ་ཟེའི་རིགས་ལ་ང་རྒྱལ་བྱར་མི་རུང་བས། ལུས་ཆོས་ལ་ཡར་བཟང་བ་དེ་ལ་མར་ངན་པར་འགྱུར་བས་རིགས་ཐམས་ཅད་གཅིག་ཏུ་གྱིས་ཤིག་ཅེས་གསུངས་པ་དང༌། ཡང་གལ་ཏེ་ངའི་བཀའ་ལྟར་བྲམ་ཟེ་རྣམས་མི་བྱེད་ན་ངའི་མངའ་འོག་གི་གྲོང་ཁྱེར་བྱེ་བ་ཕྲག་དགུ་བཅུ་རྩ་དྲུག་བོར་ལ། ཁྱོད་བྲམ་ཟེའི་རིགས་རྣམས་ཡུལ་གཞན་དུ་སོང་ཞིག ཅེས་གསུངས་པས་བྲམ་ཟེའི་རིགས་རྣམས་སྐྲག་ཅིང་དངངས་ཏེ། ས་ལ་འགྱེལ་ཞིང་བརྒྱལ་བར་གྱུར་ཏོ། །ཡང་དྲན་པ་རྙེད་པ་དང༌། དེ་རྣམས་ཆོས་ལ་བཞུགས་པར་མི་སྤྲོ་བར་གཟིགས་ཏེ། རྒྱལ་བོས་གསུངས་པ། ཁྱེད་རྣམས་ངའི་བཀའ་ལ་མི་ཉན་ན་ལོ་བརྒྱ་འདས་ནས། ཁྱེད་ཀྱི་བུ་ཚ་བོ་ལ་སོགས་པས་ཀླ་ཀློའི་ཆོས་དར་བར་བྱས་ཏེ། སེམས་ཅན་སྲོག་གཅོད་པའི་མཆོད་སྦྱིན་བྱེད། དེའི་ཤ་ཟ་ཞིང་ལས་ཀྱིས་ཤི་བའི་ཤ་ཟ་བར་མི་བྱེད་དོ། ། མཆོད་སྦྱིན་གྱིས་དབང་ཕྱུག་ཆེན་པོ་བསྐྱེད་པ། འཇིག་རྟེན་པའི་ལྷ་དང་བྱས་པ་ཚིམ་པར་བྱས་ནས། ཤ་ཁྲག་ཟོས་པ་སྐྱོན་མེད་དོ། །སྡུག་ལ་སྡུག་པས་རྟེན་བྱས་པས། །དེ་ལ་སྐྱོན་རྣམས་མ་མཐོང་ངོ༌། །ཞེས་བྲམ་ཟེ་དང་བྱད་སྐྱེམས་ཀྱི་ཆོས་ལ་ལྟོས་ནས་བྱུང་བས་སོ། །ཞེས་བཤད་པ་འབྱུང་བས། །ཀླ་ཀློ་དང་རིགས་བྱེད་ཀྱི་ཆོས་སྲོག་གཅོད་པར་འདྲ་བས་ལོ་བརྒྱད་བརྒྱ་ན་མུ་སྟེགས་ཀྱི་ལྷ་རྣམས་ཀླ་ཀློར་སྐྱེ་ཞིང་རིགས་བཞི་བོ་རྣམས་ཀྱང་ཀླ་ཀློའི་འཆུགས་ནས། རིགས་བྱེད་ཀྱི་ཆོས་ལ་བརྟེན་ནས་ཀླ་ཀློའི་ཆོས་དར་ནས་སེམས་ཅན་རྣམས་ལོག་པའི་ལམ་ལ་བཀོད་པར་འགྱུར་བས། དེས་ན་ཡུལ་གཞན་དུ་སོང་ཞིག ཡང་ན་ངའི་བསྟན་པ་ལ་ཞུགས་ཤིག་དང༌།ཁྱེད་ཀྱིས་རྫོགས་པའི་སངས་རྒྱས་ཀྱང་ཐོབ་པར་འགྱུར་རོ།  ། ཞེས་གསུངས་པས། བྲམ་ཟེ་རྣམས་ཀྱི་སྤྱི་བོར་ཐོག་ལྷུང་བ་ལྟར་དུ་སྡུག་བསྔལ་ཏེ། གུད་དུ་བྲམ་ཟེ་རྣམས་ངེངས་ནས་གྲོས་བྱས་པས། ཀུན་མཐུན་པར་རང་གི་ཆོས་ལུགས་བཟང་བོ་འདི་ངོར་ནས། སངས་རྒྱས་ཀྱི་ཆོས་ལ་འཇུག་པ་བས། རང་གི་ཡུལ་དོར་ནས་འགྲོ་བ་སླ་བོ་ཟེར་རོ། ། དེ་ནས་བྲམ་ཟེ་རྣམས་ཀྱི་གཙོ་བོ་ཉི་མའི་ཤིང་རྟས། ཆོས་རྒྱལ་ཆེན་པོ་ལ་བྲམ་ཟེའི་རིགས་རྣམས་ཡུལ་གཞན་དུ་འགྲོ་བར་ཞུས་ཏེ། དེ་ཡང་ཉི་མའི་ཤིང་རྟ་ནི།ཚངས་པའི་རིགས་བྱེད་ཐམས་ཅད་ལ་མཁས་ཤིང་ཟག་བཅས་ཀྱི་མངོན་ཤེས་ཡོད་པ་དེས་ཆོས་རྒྱལ་ཆེན་པོ་ལ་ཕྱག་འཚལ་ཏེ། ཞུ་བ་ཕུལ་བ། ཀྱེ།རྒྱལ་བོ་ཆེན་པོ་རྒྱལ་བའི་མཆོག  ། མཆོག་གི་སྐྱེས་བུ་ཆེན་པོའི་མཚན་མངའ་བ༈༈བདག་ཅག་འཁོར་རྣམས་རང་གི་རིགས་བྱེད་ཀྱི། ། ཆོས་ལ་ཞུགས་པ་རྣམས་ལ་ཐུགས་རྗེས་དགོངས། །བདག་ཅག་ཉིད་ཀྱི་བཀའ་མཆིད་དེ་རིགས་བྱེད་ཀྱི་དབང་བསྐུར་བ་རྣམས། སངས་རྒྱས་ཀྱི་ཆོས་ལ་འཇུག་པར་བྱེད་པ་བས། ཆུ་བོ་སི་ཏིའི་འགོར་རོ་ལངས་དང༌། ལང་ཀ་གིང་གི་དབུས་སུ་འགྲོ་བར་ཞུ་ཞེས་གསོལ་བས། རྒྱལ་བོ་ཆེན་པོས་གསུངས་པ༈ ཁྱེད་རྣམས་དེ་ལྟར་བྱེད་པ་ན། ཤཾ་བྷ་ལའི་ཡུལ་ལས་མྱུར་དུ་གཞན་དུ་དེངས་ཤིག དེ་ཅིའི་ཕྱིར་ན། ཁྱེད་རྣམས་སོང་བས། ཡུལ་འདིའི་སེམས་ཅན་རྣམས་མི་དགེ་བ་སྤངས་ཏེ། ཀླ་ཀློའི་ཆོས་མེད་པས་སངས་རྒྱས་ཀྱི་བྱིན་གྱིས་བརླབས་པས་སེམས་ཅན་ཐམས་ཅད་ཀྱི་རྫོགས་པའི་སངས་རྒྱས་ཐོབ་པར་འགྱུར་རོ། ། ཞེས་གསུངས་པས། བྲམ་ཟེ་རྣམས་རང་གི་ཡུལ་ལས་གཞན་དུ་ཆས་ཏེ། ཉི་མ་བཅུའི་བར་དུ་ཕྱིན་པས།ནགས་ཚལ་གཅིག་ཏུ་སླེབས་སོ། །དེ་ནས་རྒྱལ་བོ་ཆེན་པོས་མངོན་ཤེས་ཀྱིས་གཟིགས་པས། བྲམ་ཟེ་རྣམས་རྒྱ་གར་ཨ་རྒྱའི་ཡུལ་དུ་སོང་ན། དེས་ཨ་རྒྱའི་ཡུལ་གྱི་མི་རྣམས་ཆོས་ལོག་ལ་འགོད་པར་གཟིགས། གཞན་ཡང་མི་བློ་ཆུང་བ་རྣམས་ཀྱི་བསམ་པ་ལ་ཐར་བ་འདོད་པའི་བྲམ་ཟེ་ཡོན་ཏན་ཅན་རྣམས་རྒྱལ་བོ་གྲགས་པས་བྲམ་ཟེ་རྣམས་རང་གི་ཡུལ་ནས་བཏོན་ཏེ།སངས་རྒྱས་ཀྱི་ཆོས་ལ་སྙིང་རྗེ་མེད་དོ་ཞེས་གཞན་མ་དད་པར་ཆ་བ་ཡང་གཟིགས་པས།  ཚར་བཅད་པས་འདུལ་བའི་དུས་ལ་བབ་པར་ཡང་གཟིགས་ནས། རྒྱལ་བོས་ཁྱབ་འཇུག་དང༌། ཚངས་པ་དང༌། དྲག་པོའི་རིགས་ཐམས་ཅད་རྨོངས་པར་བྱེད་པའི་ཏིང་ངེ་འཛིན་ལ་བཞུགས་ཏེ།ཏིང་ངེ་འཛིན་དང་སངས་རྒྱས་ཀྱི་བྱིན་བརླབས་ཀྱིས། བྲམ་ཟེ་དང་དྲང་སྲོང་དེ་དག་ནགས་གསེབ་ཏུ་ལམ་གཏོར་ཞིང་མུན་པས་འཐིབས། སེམས་དྲན་པ་མེད་པར་ས་ལ་འགྱེལ་བར་གྱུར་ཏོ། ། དེར་ནགས་ཚལ་གྱི་རི་དྭགས་རྣམས་ཀྱིས་བྲམ་ཟེའི་རྐང་ལག་བཅིངས་ཏེ། རྒྱལ་བོ་གྲགས་པའི་སྤྱན་སྔར་ཁྱེར་ནས་འོངས་ཏེ་ཞབས་འོག་ཏུ་བསྐྱལ་ལོ། ། དེར་དྲན་པ་རྙེད་པས་ཡ་མཚན་དུ་གྱུར་རོ། །བདག་ཅག་དྲན་པ་མ་རྙེད་ཀྱི་བར་ལ་འདིར་སུས་ཁྱེར་ནས་འོང་ཞེས་སྨྲས་སོ། ། དེ་ནས་རྒྱལ་བོ་གྲགས་པའི་བློན་པོ་བྱང་ཆུབ་སེམས་དཔའ་དོན་འདོད་བློའི་སྤྲུལ་བ་རྒྱ་མཚོའི་བློ་གྲོས་ཀྱིས་སྨྲས་པ། ཀྱེ་དྲང་སྲོང་རྣམས་འདི་ལ་ངོ་མཚར་མ་འཛིན་ཅིག རྒྱལ་བོ་འདི་ནི་སྤྲུལ་བའི་སྐུ་ཡིན་ཏེ། ཁྱེད་རྗེས་སུ་བཟུང་བར་བཞེད་པས་སངས་རྒྱས་ཀྱིས་བྱིན་གྱི་བརླབས་ཀྱིས་དེ་ལྟར་གྱུར་ཏོ། ། ཁྱེད་ཀྱིས་བྲོས་ཀྱང་མི་ཐར་བས་འདིའི་ཞབས་ལ་སྐྱབས་སུ་སོང་ཞིག དང་བོའི་སངས་རྒྱས་ཀྱི་དབང་སྐུར་ཞུས་ཤིག དེས་ཁྱོད་རྣམས་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་རོ། །ཞེས་སྨྲས་པས། སངས་རྒྱས་ཀྱི་མཐུས་བྲམ་ཟེ་རྣམས་སེམས་རངས་པར་གྱུར་ཏོ། །རྒྱ་མཚོའི་བློ་གྲོས་ལེགས་སོ་ལེགས་སོ། ། ཁྱེད་ཀྱི་ཚིག་གིས་བདག་གི་སེམས་དྭངས་བར་གྱུར་ཏོ་ཟེར་ཏེ།བྲམ་ཟེ་རྣམས་གྲོས་བྱས་པས་སངས་རྒྱས་ཀྱི་བསྟན་པ་ལ་ཤིན་ཏུ་དད་པར་གྱུར་ཏེ། རྡོ་རྗེ་ཐེག་པ་ལ་འཇུག་པར་གྲོས་མཐུན་ནས། རང་གི་སྟོན་པ་ཉི་མའི་ཤིང་རྟ་ལ་སྨྲས་པ། ཀྱེ་ཉི་མའི་ཤིང་རྟ། ཁྱོད་ནི་རིགས་བྱེད་ལ་སོགས་པ་འཇིག་རྟེན་དང་འཇིག་རྟེན་ལས་འདས་པའི་བསྟན་བཅོས་ཐམས་ཅད་ཐུགས་ལ་འཛིན་པའི་བློ་གྲོས་ཆེན་པོ་ཡིན་པས། ཁྱོད་ངོ་ཆེ་བས༑  རྒྱལ་བོ་གྲགས་པ་ལ་ཆོས་ཞུ་བའི་གཙོ་བོ་མཛད་པར་ཞུ། ཞེས་སྨྲས་པས། ཉི་མའི་ཤིང་རྟ་ལ་སོགས་པའི་བྲམ་ཟེ་ཀུན་གྱིས་རྒྱལ་བོ་གྲགས་པའི་ཞབས་ལ་ཕྱག་འཚལ་རིན་པོ་ཆེའི་མེ་ཏོག་དང་མཎྜལ་མང་བོ་ཕུལ་ཏེ།པུས་མོ་བཙུགས་ནས་ཐལ་མོ་སྦྱར་ནས་མགྲིན་གཅིག་ཏུ་གསོལ་བ་བཏབ་བོ། བཅོམ་ལྡན་འདས་ཀྱིས་འཚམས་མེད་པ་བྱེད་པ་རྣམས་ཀྱང་བསྒྲུབས་ན།ཕྱག་རྒྱ་ཆེན་པོ་སྐྱེ་བ་འདི་ལ་ཐོབ་པར་ལུང་སྟོན་པའི་རྒྱུད་ཀྱི་རྒྱལ་བོ་དང་བོའི་སངས་རྒྱས། སྔོན་སངས་རྒྱས་ཤཱཀྱ་ཐུབ་པས་རྒྱལ་བོ་ཟླ་བ་བཟང་བོ་ལ་གསུངས་པའི་དོན་འདིར་བསྡུས་ཏེ། བདག་ཅག་ལ་བཤད་དུ་གསོལ་ཞེས་ཞུས་པས། དུས་ལ་བབ་པར་གཟིགས་ཏེ། དཔལ་ལྡན་རྒྱུ་སྐར་གྱི་དཀྱིལ་འཁོར་སྔོན་རྒྱལ་བོ་ཟླ་བཟང་གིས་རྒྱུ་རིན་པོ་ཆེ་ལས་བཞེངས་པ་དེར་ལྷ་སྟོང་དྲུག་བརྒྱ་དང་བཅས་པ་ཡེ་ཤེས་ཀྱི་དཀྱིལ་འཁོར་དུ་སྤྲུལ་ཏེ།
   དེར་དཔྱིད་ཟླ་འབྲིང་བོའི་ཉ་ལ་དབང་བསྐུར་ནས་རྒྱུད་གསུངས་ཏེ། མུ་སྟེགས་པ་ཏྲོ་ཏའི་སྒྲ་ལས་ང་རྒྱལ་བྱེད་པ་རྣམས་ང་རྒྱལ་གཅག་པའི་ཕྱིར།སྡེབ་སྦྱོར་རྣམས་བདམས་ཤིང་དཀྲུགས་པའི་ཚུལ་གྱིས་བསྡུས་པའི་རྒྱུད་ལེའུ་ལྔ་བ་གསུངས་སོ།  ། དེ་རྣམས་ཉམས་སུ་བླངས་པས་བྲམ་ཟེ་བྱེ་བ་ཕྲག་ཕྱེད་དང་བཞི་དཔྱིད་ཟླ་ཐ་ཆུང་གི་ཉ་ལ་སངས་རྒྱས་སོ། ། ཉི་མའི་ཤིང་རྟ་ལ་སོགས་པ་བྲམ་ཟེའི་རིགས་རྣམས་གདུལ་བ་བོ་དང་རིགས་བཞི་བོ་རྣམས་རིགས་གཅིག་ཏུ་སྡུད་པ་བོར་རྩ་བའི་རྒྱུད་ལས་རྡོ་རྗེ་འཆང་ཆེན་པོས་གསུངས་ཏེ། ལོ་འདི་ནས་ནི་དྲུག་བརྒྱ་ན།  ། དྲང་སྲོང་སྨིན་བྱའི་དོན་དུ་ནི། ། འཇམ་དཔལ་རྒྱལ་བོ་དྲགས་པ་ཞེས། ། ཤི་ལྷ་ལ་ཞེས་བྱ་བར་འབྱུང༌། །ཞེས་དང༌། ངག་གི་དབང་ཕྱུག་དེ་རིགས་བདག །དེ་ནས་དྲགས་པ་རྡོ་རྗེའི་རིགས། །རིགས་བཞི་བོ་ནི་རིགས་གཅིག་གིས། །རྩོད་དུས་བྲམ་ཟེའི་རིགས་མ་ཡིན། ། ཞེས་གསུངས་ཏེ། སེམས་ཅན་ཡོངས་སུ་སྨིན་བྱེད་པ། །འདུས་པའི་རྒྱུད་ལ་འཇམ་དབྱངས་ཏེ། ཞེས་གསུངས་སོ། །ཨྀཐི། །མརྒ་ལཾ།།