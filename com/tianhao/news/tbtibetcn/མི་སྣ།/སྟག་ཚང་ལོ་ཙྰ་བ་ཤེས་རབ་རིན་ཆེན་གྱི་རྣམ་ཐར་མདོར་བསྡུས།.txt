སྟག་ཚང་ལོ་ཙྰ་བ་ཤེས་རབ་རིན་ཆེན་གྱི་རྣམ་ཐར་མདོར་བསྡུས།
སྟག་ཚང་ལོ་ཙྰ་བའམ་སྒྲ་པ་ཤེས་རབ་རིན་ཆེན༼༡༤༠༤----༡༤༧༧༽ཞེས་མཚན་ཡོངས་སུ་གྲགས་པ་དེ་ནི།  གཙང་གཡས་རུ་ལང་འགྲོ་ཁང་དམར་ཞེས་པ།  ཡུལ་གྱི་དགེ་བཅུ་ཚང་བའི་གནས་དེར།  ཡབ་དོན་གྲུབ་རྒྱལ་པོ་དང་ཡུལ་ལྷ་མོ་རྒྱལ་གཉིས་ཀྱི་སྲས་སུ་བོད་རབ་བྱུང་བདུན་པའི་ཤིང་བྱ་སྟེ།  སྤྱི་ལོ༡༤༠༤ལོར་དགེ་ལེགས་ཀྱི་མཚན་དུ་མ་དང་བཅས་ཏེ་སྐུ་འཁྲུངས།   དགུང་ལོ་གསུམ་ནས་ལོ་ཆེན་ཆོས་ཀྱི་རྒྱལ་པོ་སྐྱབས་མཆོག་དཔལ་བཟང་པོའི་དྲུང་དུ་སྐྱབས་གསུམ་འཛིན་པའི་དགེ་བསྙེན་གྱི་སྡོམ་པ་ཞུས།  མཚན་ལ་དཀོན་མཆོག་སྐྱབས་ཞེས་གསོལ།  དགུང་གྲངས་བདུན་ལ་ཕེབས་སྐབས་ཡི་གེ་བསླབས།   ཟླ་བ་གཅིག་གི་རིང་ལེགས་པར་ལོབས་པས་སྐུ་ན་གཞོན་ནུ་ཉིད་ནས་ཀྱང་མཁྱེན་རབ་ཀྱི་གྲགས་དཀར་ཕྱོགས་ཀུན་དུ་ཁྱབ།  དགུང་ལོ་ཉི་ཤུ་བར་ཆོས་འཁོར་སྒང་དུ་ཕེབས།  འབྲོམ་སྟོན་རིན་པོ་ཆེའི་རྣམ་འཕྲུལ་མཁན་རིན་པོ་ཆེ་སེང་གེ་རྒྱལ་མཚན་དཔལ་བཟང་པོའི་དྲུང་དུ་རབ་ཏུ་བྱུང་ཞིང་བསྙེན་པར་རྫོགས་པས་མཚན་ལ་ཤེས་རབ་རིན་ཆེན་རྒྱལ་མཚན་དཔལ་བཟང་པོ་ཞེས་གསོལ།  དེ་ནས་ཕར་ཕྱིན་གྱི་གཞུང་ལ་གསན་ཞིང་བུ་ཊྰིཀ་བློར་བཟུང་།  ལོ་ཆེན་གྱི་དུས་ཆེན་ཉིན་བུ་ཊྰིཀ་བཤད་པས་གཟུར་གནས་ཀུན་གྱིས་བསྔགས་བརྗོད་ཀྱི་མེ་ཏོག་འཐོར།  དེའི་ཕྱི་ལོ་སྟོན་ཀར་ལོ་ཆེན་གྱིས་དུས་ཆེན་ཉིན་མདོ་རྩའི་གྲྭ་སྐོར་བྱས་པས་མཁན་རིན་པོ་ཆེ་ལེགས་པར་དགྱེས་ཏེ།   ཁྱོད་ཀྱིས་གྲྭ་སྐོར་པོ་ཏི་རེ་རེ་ལ།  ངེད་ཀྱིས་གོས་སྣ་རེ་རེ་སྟེར་གསུང་ཞིང་དགྱེས་ཚོར་ཆེན་པོ་མཛད།   གཞན་ཡང་སློབ་དཔོན་རིན་པོ་ཆེའི་དྲུང་ནས་རིམ་ལྔ་གསལ་སྒྲོན།  སྤྱོད་བསྡུས།  སྔགས་རིམ་སོགས་དགེ་ལྡན་པའི་གསང་འདུས་ཀྱི་ཡིག་ཆ་མཐའ་དག་གི་བཤད་པ་གསན།  ཆོས་རྗེ་མཁྱེན་རབ་དབང་ཕྱུག་གྲགས་པ་བཟང་པོ་ལས།   ཕར་ཚད་སོགས་མདོ་ཕྱོགས་ཀྱི་ཆོས་ཕལ་མོ་ཆེའི་འགྲེལ་པ་དང་བཅས་པའི་བཤད་པ་གསན།   དེ་རྗེས་དབུས་སུ་ཕེབས་འཇམ་དབྱངས་ཆོས་རྗེ་བཀྲ་ཤིས་དཔལ་ལྡན།  ཆོས་རྗེ་ཡོན་རྒྱམ་པ།  རོང་སྟོན་ཆེན་པོ་ཤྰཀྱ་རྒྱལ་མཚན་གསུམ་གྱི་དྲུང་ནས་ཕར་ཚད།  དབུ་མ།  མངོན་པ།   འབུམ་ཊྰིཀ།  འདུལ་བ་སོགས་གསན་ཅིང་།   གསང་ཕུར་དཀའ་ཆེན་བཞི་སོགས་གཞུང་ཉེར་གཉིས་ཙམ་ལ་གྲྭ་སྐོར་བྱས་པའི་ཆེན་པོ་ཀུན་གྱི་སྤོབས་པ་བསྙིལ།   དབུས་གཙང་གི་སྟོན་གྲགས་ཡོངས་ཀྱིས་ངོ་མཚར་གྱི་མེ་ཏོག་འཐོར།  དེ་དག་གི་རིང་རོང་སྟོན་ཆེན་པོས་གྲྭ་སྐོར་གྱི་སྟོན་མཐོང་དགྱེས་བཞིན་དུ་གནང་བ་དང་།  བསྟན་པའི་ཁུར་སྐུར།  ཤིན་ཏུ་དགྱེས་པར་མཛད་དོ།  གཞན་ཡང་འཇམ་དབྱངས་ཀུན་དགའ་ཆོས་བཟང་དང་ཞྭ་ལུ་བ་རིན་ཆེན་བསོད་ནམས་མཆོག་གྲུབ།  ལོ་ཆེན་ཐུགས་རྗེ་དཔལ་བཟང་སོགས་མཁས་གྲུབ་ཀྱི་བླ་མ་མང་དུ་བསྟེན་པས།  མདོ་སྔགས་རིག་གནས་རྒྱ་མཚོའི་མངའ་བདག་གཅིག་པུ་རུ་གྱུར་ཞིང་།  ཁྱད་པར་སྐད་གཉིས་སྨྲ་བའི་ལོ་ཙྰ་བ་ཆེན་པོར་གྱུར།  སྡེབ་སྦྱོར་རིན་འབྱུང་སོགས་འགྱུར་ཡང་མང་པོ་མཛད།   དུས་འཁོར་གྱི་སྐོར་དང་གསང་འདུས་ཀྱི་སྐོར་སོགས་འགའ་ཞིག་ལ་འགྱུར་བཅོས་ཡང་མཛད།  གཞན་ལ་འཆད་པ་ཡང་རྒྱལ་བའི་བཀའ་འགྱུར་རིན་པོ་ཆེ་ཚར་གཅིག་གིས་མཚོན་རང་གིས་བྱས་པའི་གཞུང་ཀུན་ནས་གསུང་ངག་ལམ་འབྲས་ཀྱི་བར་གཞུང་ལུགས་རབ་འབྱམས་ཀྱི་ཚོགས་དཔག་ཏུ་མེད་པ་གཞན་ལ་གདམས་པར་མཛད།   རྩོམ་པ་ཡང་ཀུན་ཤེས་བཞི་ནས་དུས་འཁོར་སྤྱི་དོན་གྱི་བར་རྗེ་རང་གི་དངོས་སློབ་འཇམ་དབྱངས་ཆོས་ཀྱི་དཔལ་འབྱོར་གྱིས་ཕྱོགས་གཅིག་ཏུ་སྡེབ་པ་པོད་ཆེན་བཅུ་ཕྲག་ཙམ་ཡོད་པ་གསུངས།  དགེ་འདུན་གྱི་སྡེ་གཙུགས་པ་ཡང་རྩེ་གདོང་རིན་ཆེན་སྒང་།  གསེར་གླིང་དགོན་པ།   ཐར་གླིང་ཆོས་སྡེ་ཆེན་པོ་སོགས་གསར་དུ་བཏབ་ཅིང་དེ་དག་ཏུ་དགེ་འདུན་གྱི་བསླབ་གཞི་དང་འཆད་ཉན་རྨ་མེད་པ་བཙུགས།  ཆོས་འཁོར་གྱི་གདན་ས་བ་དང་གཙང་བྱང་གླིང་གི་འཆད་ཉན་པ།  ཆོས་གྲྭ་ཆེན་པོ་དཔལ་ལྡན་ས་སྐྱ་སོགས་ལ་ཆོས་ཀྱི་འཁོར་ལོ་བསམ་གྱིས་མི་ཁྱབ་པར་བསྐོར།  ཐུགས་སྲས་རྣམས་ཀྱི་ཐུ་བོ་བྲག་ནག་མཁས་གྲུབ་ནམ་མཁའ་རྒྱལ་མཚན་ལ་བཀའ་བསྒོས་ནས་བྲག་ནག་ཏུ་དུས་འཁོར་དང་གསང་འདུས་སོགས་རྒྱུད་འགྲེལ་གྱི་བཤད་ཐབས་གཏིང་ཚུགས་པར་མཛད།  མདོར་ན་སྐུ་ཚེ་ཧྲིལ་པོར་འཆད་རྩོད་རྩོམ་གསུམ་གྱིས་འཕྲིན་ལས་རྒྱ་ཆེར་སྤེལ་ནས།  ཕན་བདེ་མ་ལུས་པ་འབྱུང་བའི་གནས་གཅིག་པུར་གྱུར་པ་རྒྱལ་བསྟན་རིན་པོ་ཆེ་ལ་ཐུགས་གཟུ་བོར་གནས་པའི་བྱི་དོར་རྣམ་དག་མཛད།  ཐུགས་སྲས་ཞལ་སློབ་ཀྱི་ཚོགས་མང་དུ་ཞུགས་པ་ལས།  དཔལ་ས་སྐྱའི་བདག་ཆེན་ནམ་མཁའ་བཀྲ་ཤིས་རྒྱལ་མཚན་དང་སེ་ར་བ་བློ་གྲོས་སེང་གེ  ཞྭ་ལུ་ལོ་ཆེན་ཆོས་སྐྱོང་བཟང་པོ་བཟང་པོ།  བྲག་ནག་མཁས་གྲུབ་ནམ་མཁའ་རྒྱལ་མཚན།  རྟ་ནག་པ་ནོར་བཟང་རྒྱལ་མཚོ།    རྡོ་རྗེ་གདན་པ་ཀུན་དགའ་རྣམ་རྒྱལ།   རྗེ་རང་གི་གདན་ས་བ་འཇམ་དབྱངས་ཆོས་ཀྱི་དཔལ་འབྱོར་སོགས་གདུལ་བྱ་མང་པོ་སྨིན་གྲོལ་ལ་བཀོད་ཅིང་།  མཐར་དགུང་གྲངས་དོན་གསུམ་པ་མེ་བྱ་སྤྱི་ལོ༡༤༧༧ལོའི་ཟླ་བཅུ་བའི་ཚེས༢༠ཉིན་གཟུགས་སྐུའི་བཀོད་པ་ཆོས་དབྱིངས་སུ་བསྡུས་སོ། །    ། །
༼ས་མཐོའི་བུ་མོ༽སྤྱིའི་དེབ་གྲངས་དང་པོ་ལས་བཤུས།