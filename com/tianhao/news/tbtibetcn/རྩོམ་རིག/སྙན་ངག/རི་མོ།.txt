རི་མོ།
རི་མོ།༼རང་མོས༽
ཁོ་ཚོའི་ཁང་བའི་ནང་དུ
རིང་ཐུང་མི་འདྲ་བའི་དབྱུག་པ་སྣ་ཚོགས
ཁོ་ཚོ་རང་ཉིད་ལྟར་ཡར་འགྲེང་འདུག
ཁོ་ཚོའི་ཁང་བའི་ནང་དུ
དུ་ཞགས་གྱ་གྱུ་དང་འགྲོགས་པའི་ག་ཞ་དེ
མེ་ཆ་ཆུང་ཆུང་དག་བརྡབས་པའི་སྒྲ་དང་འགྲོགས་ནས
འབུ་ནག་དག་དང་ལྷན་ཅིག་སྒོར་འབུད་མ་ཐུབ་པར་ལུས་འདུག
ཁོ་ཚོའི་ཁང་བའི་ནང་དུ
ཕན་ཚུན་ལ་བཤད་འདོད་ཀྱི་སེམས་གཏམ་དག
ཕྱི་ལྤགས་གསོན་བཤུ་བྱས་པའི་སྤྲེའུ་རེ་དང་འདྲ་བར
གདོང་འབག་ནག་པོ་དང་གདོང་འབག་སྐྱ་བོ
གདོང་འབག་ཁྲ་ཁྲའི་ཕག་ཏུ་སྦེད་འདུག
ཁོ་ཚོའི་ཁང་བའི་ནང་དུ 
ཀུ་ཤུ་འགའ་ཞིག་རུལ་ནས་དུས་ཚོད་ཀྱང་མྱགས་པར་གྱུར་འདུག
                ༢༠༡༢ལོའི་ཟླ་༡༡པའི་ཚེས་༢ཉིན།