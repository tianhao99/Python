ལམ་ཕྱེད་ནས་ཕྱི་མིག་བལྟས་པ།
ལམ་ཕྱེད་ནས་ཕྱི་མིག་བལྟས་པ།
དགའ་སྐྱོ་གོམ་ལ་གཞལ་བའི་བཤུལ་ལམ་གྱི་ཁུགས་པར།།
སྐྱིད་སྡུག་ཚེ་ཕྱེད་ཟད་ལ་འགྱོད་པ་རང་མེད་ཀྱང་།།
ཨ་མའི་པང་ནས་རྙེད་པའི་ལྷན་སྐྱེས་ཀྱི་གཤིས་རྒྱུད།།
རྩྭ་མགོར་ཤིང་མགོར་ཟགས་ལ་ཕང་སེམས་ཤིག་ཤོར་སོང་།།
ང་རྒྱལ།
གཅུན་ཆེ་ན་རྒྱ་མོའི་བྱིའུ་རྐང་འདྲ།།
བསམ་བཞིན་དུ་རང་ལུས་ཕྱེད་ཀར་གཏོང་།།
སྦུད་ཆེ་ན་དབུགས་ཀྱི་ལྒང་བུ་འདྲ།།
ཚད་ཅིག་ནས་རང་ལུས་ཚལ་བར་འགས།།
ལས་དབང་།
རེས་འགའ་ཤིང་ལོ་རླུང་ཞོན་མ།།
འགྲོ་འདུག་གདམ་ག་འགའ་ཡང་མེད།།
རེས་འགའ་གླ་ལྤགས་བཟའ་མཉེད་མ།།
ག་སར་འཐེན་ན་དེ་སར་འོང་།།
ཉིན་གུང་གི་དབེན་པ།
གོག་མ་གེར་གྱིས་ལངས་པའི་རེ་སྦྲ་རིད་པོ་ན།།
བན་མ་བུན་དུ་ལྡང་བའི་དུ་བ་ནད་པ་ཞིག།
དྲོད་མ་འཇམ་དུ་ཤར་བའི་ཉི་ཐིག་རྙིད་པོ་ན།།
གཉིད་མ་སད་དུ་ལོག་པའི་བགྲེས་པོ་རྙིང་བ་ཞིག།
དགུན།
ལྗོན་ཤིང་ཡལ་གར་འཕྲེད་དུ་རེངས་པའི་མི་སྡུག་གཟུགས།།
ཁུ་བྱུག་ལྕེ་རྩ་དམ་དུ་བཅིངས་པའི་སྐྱོ་ཤས་སྒྲོག།
རྫི་བོའི་ལྷམ་ངོར་རིམ་གྱིས་མཁར་བའི་གངས་འཁྱགས་ལྕིད།།
ཆབ་རོམ་སྦུབས་ན་ལྷུང་ལྷུང་འབབ་པའི་རེ་བའི་རྒྱུན།།
མཛའ་བརྩེ།
གཡང་དཀར་པགས་པའི་སློག་པ་སྤུ་རིང་མ།།
ཇི་ཙམ་མཐུག་པ་དེ་ཙམ་སིམ་ནས་འོང་།།
རྫས་འགྱུར་སྐུད་པའི་ལྭ་བ་མཛེས་པོ་མ།།
ཇི་ཙམ་སྲབ་པ་དེ་ཙམ་བརྟོལ་དུ་མེད།།
སྙན་ངག་གི་རིན་ཐང་།
ཐོ་ཤོར་གྱི་མེ་ལྕེ་ཁ་ཚ་མས།།
འདོད་སྲེད་ཀྱི་ཅོ་ནས་བཟུང་གྱུར་དེ།།
རྒྱལ་ཁམས་འདི་འུར་གྱི་གང་བའི་དུས།།
ངུ་རྒོད་ཀྱི་གཏམ་དེ་སུ་ལ་སྒྲོག།
གྲངས་ལྷགས་ཀྱི་མཚན་མོ།
གངས་འཁྱགས་མལ་དུ་གནག་ཕྱུགས་སོ་སྒྲ་འཆའ།།
སྒོ་ཁྱི་ཟུག་པའི་གཅོང་སྐད་རླུང་གིས་འཁྱེར།།
སྦྲ་ནག་གོང་ཁ་རལ་བའི་བུ་ག་ན།།
ལྷག་པས་འཇུམ་པའི་སྐར་མ་ཁོང་འདར་བྱེད།།
རྩྭ་ཐང་གི་དགོང་སྲོད།
སྲོད་ཁའི་ཉི་མས་གྲིབ་མ་རིང་དུ་བསྲིངས།།
གཡང་དཀར་མ་བུ་འཕྲད་པས་འབའ་སྒྲ་སྒྲོག།
ཨོང་སྒྱེ་ཕྲག་པར་གཟར་བའི་གཞོན་ནུ་མས།།
རྡུལ་རླུང་འཐིབ་པའི་ལམ་ལ་རྒྱང་མིག་ལྟ།།
བག་ཆགས།
ནམ་ཞིག་རྟེན་མེད་རྣམ་ཤེས་འཁྱམ་པོར་གྱུར་པའི་ཚེ།།
ཁྱོད་དང་འུ་གཉིས་དུར་ས་གཅིག་ཏུ་སྦས་གྱུར་ན།།
ཁྱོད་ཀྱིས་དེ་རུ་གསེར་གྱི་སྒོར་མོ་ཁྲོག་ཁྲོག་བརྩི།།
ཁོ་བོས་ད་དུང་ལེགས་ཉེས་དགེ་སྐྱོན་འབད་པས་དཔྱོད།།ལམ་ཕྱེད་ནས་ཕྱི་མིག་བལྟས་པ།
ལམ་ཕྱེད་ནས་ཕྱི་མིག་བལྟས་པ།
དགའ་སྐྱོ་གོམ་ལ་གཞལ་བའི་བཤུལ་ལམ་གྱི་ཁུགས་པར།།
སྐྱིད་སྡུག་ཚེ་ཕྱེད་ཟད་ལ་འགྱོད་པ་རང་མེད་ཀྱང་།།
ཨ་མའི་པང་ནས་རྙེད་པའི་ལྷན་སྐྱེས་ཀྱི་གཤིས་རྒྱུད།།
རྩྭ་མགོར་ཤིང་མགོར་ཟགས་ལ་ཕང་སེམས་ཤིག་ཤོར་སོང་།།
ང་རྒྱལ།
གཅུན་ཆེ་ན་རྒྱ་མོའི་བྱིའུ་རྐང་འདྲ།།
བསམ་བཞིན་དུ་རང་ལུས་ཕྱེད་ཀར་གཏོང་།།
སྦུད་ཆེ་ན་དབུགས་ཀྱི་ལྒང་བུ་འདྲ།།
ཚད་ཅིག་ནས་རང་ལུས་ཚལ་བར་འགས།།
ལས་དབང་།
རེས་འགའ་ཤིང་ལོ་རླུང་ཞོན་མ།།
འགྲོ་འདུག་གདམ་ག་འགའ་ཡང་མེད།།
རེས་འགའ་གླ་ལྤགས་བཟའ་མཉེད་མ།།
ག་སར་འཐེན་ན་དེ་སར་འོང་།།
ཉིན་གུང་གི་དབེན་པ།
གོག་མ་གེར་གྱིས་ལངས་པའི་རེ་སྦྲ་རིད་པོ་ན།།
བན་མ་བུན་དུ་ལྡང་བའི་དུ་བ་ནད་པ་ཞིག།
དྲོད་མ་འཇམ་དུ་ཤར་བའི་ཉི་ཐིག་རྙིད་པོ་ན།།
གཉིད་མ་སད་དུ་ལོག་པའི་བགྲེས་པོ་རྙིང་བ་ཞིག།
དགུན།
ལྗོན་ཤིང་ཡལ་གར་འཕྲེད་དུ་རེངས་པའི་མི་སྡུག་གཟུགས།།
ཁུ་བྱུག་ལྕེ་རྩ་དམ་དུ་བཅིངས་པའི་སྐྱོ་ཤས་སྒྲོག།
རྫི་བོའི་ལྷམ་ངོར་རིམ་གྱིས་མཁར་བའི་གངས་འཁྱགས་ལྕིད།།
ཆབ་རོམ་སྦུབས་ན་ལྷུང་ལྷུང་འབབ་པའི་རེ་བའི་རྒྱུན།།
མཛའ་བརྩེ།
གཡང་དཀར་པགས་པའི་སློག་པ་སྤུ་རིང་མ།།
ཇི་ཙམ་མཐུག་པ་དེ་ཙམ་སིམ་ནས་འོང་།།
རྫས་འགྱུར་སྐུད་པའི་ལྭ་བ་མཛེས་པོ་མ།།
ཇི་ཙམ་སྲབ་པ་དེ་ཙམ་བརྟོལ་དུ་མེད།།
སྙན་ངག་གི་རིན་ཐང་།
ཐོ་ཤོར་གྱི་མེ་ལྕེ་ཁ་ཚ་མས།།
འདོད་སྲེད་ཀྱི་ཅོ་ནས་བཟུང་གྱུར་དེ།།
རྒྱལ་ཁམས་འདི་འུར་གྱི་གང་བའི་དུས།།
ངུ་རྒོད་ཀྱི་གཏམ་དེ་སུ་ལ་སྒྲོག།
གྲངས་ལྷགས་ཀྱི་མཚན་མོ།
གངས་འཁྱགས་མལ་དུ་གནག་ཕྱུགས་སོ་སྒྲ་འཆའ།།
སྒོ་ཁྱི་ཟུག་པའི་གཅོང་སྐད་རླུང་གིས་འཁྱེར།།
སྦྲ་ནག་གོང་ཁ་རལ་བའི་བུ་ག་ན།།
ལྷག་པས་འཇུམ་པའི་སྐར་མ་ཁོང་འདར་བྱེད།།
རྩྭ་ཐང་གི་དགོང་སྲོད།
སྲོད་ཁའི་ཉི་མས་གྲིབ་མ་རིང་དུ་བསྲིངས།།
གཡང་དཀར་མ་བུ་འཕྲད་པས་འབའ་སྒྲ་སྒྲོག།
ཨོང་སྒྱེ་ཕྲག་པར་གཟར་བའི་གཞོན་ནུ་མས།།
རྡུལ་རླུང་འཐིབ་པའི་ལམ་ལ་རྒྱང་མིག་ལྟ།།
བག་ཆགས།
ནམ་ཞིག་རྟེན་མེད་རྣམ་ཤེས་འཁྱམ་པོར་གྱུར་པའི་ཚེ།།
ཁྱོད་དང་འུ་གཉིས་དུར་ས་གཅིག་ཏུ་སྦས་གྱུར་ན།།
ཁྱོད་ཀྱིས་དེ་རུ་གསེར་གྱི་སྒོར་མོ་ཁྲོག་ཁྲོག་བརྩི།།
ཁོ་བོས་ད་དུང་ལེགས་ཉེས་དགེ་སྐྱོན་འབད་པས་དཔྱོད།།