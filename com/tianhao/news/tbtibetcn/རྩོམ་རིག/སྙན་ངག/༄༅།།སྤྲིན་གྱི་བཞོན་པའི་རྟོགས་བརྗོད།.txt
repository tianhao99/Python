༄༅།།སྤྲིན་གྱི་བཞོན་པའི་རྟོགས་བརྗོད།
《སྤྲིན་ཀྱི་བཞོན་པའི་རྟོགས་བརྗོད》ཅེས་པའི་རྩོམ་པ་པོ་ནི། རྒྱ་གན་པ་འཇམ་དབྱངས་བསྟན་པའི་ཉི་མ་སྟེ། 
ཁོང་ནི་བོད་རབ་བྱུང་བཅུ་གཅིག་པའི་མེ་སྟག་（སྤྱི་ལོ1686）ལོར་ཧོར་ཡུལ་ཨ་རུ་ཧོ་ཆེན་དུ་སྐུ་འཁྲུངས།   དགུང་ལོ་ང་གསུམ་རབ་བྱུང་བཅུ་གཉིས་པའི་ས་རྟ་（སྤྱི་ལོ་1738ལོར་གཤེགས།）
དགུང་ལོ་བཞི་པ་རབ་བྱུང་བཅུ་གཉིས་པའི་ས་སྦྲུལ་ལོར་སྡེ་ཁྲི་རིན་པོ་ཆེ་བློ་བཟང་དོན་གྲུབ་ནས་དུས་འཁོར་རྒྱ་ནག་པ་ངག་དབང་ཕུན་ཚོགས་ཀྱི་ཡང་སྤྲུལ་དུ་ཐུགས་ཐག་བཅད།   དགུང་ལོ་བདུན་པར་སྡེ་ཁྲི་རིན་པོ་ལས་རབ་ཏུ་བྱུང་། སྦྱོར་ཀློག་གི་དབུ་བརྩམས། བཅུ་གཅིག་པར་བཀྲ་ཤིས་འཁྱིལ་དུ་ཕེབས། མཁས་གྲུབ་དམ་པ་དུ་མ་དང་མཇལ། ཟབ་རྒྱས་ཆོས་ཀྱི་བགོ་སྐལ་ཐོབ། བཅུ་གཉིས་པ་ཤིང་ཁྱི་（སྤྱི་ལོ་1694）ལོར་འཇམ་དབྱངས་བཞད་པའི་རྡོ་རྗེས་བརྩི་བཞག་ཐོག་མར་གནང་སྐབས་ཆོས་གྲྭར་ཞུགས།   གསུང་གི་བདུད་རྩི་ཚིམ་པར་བཞེས། བླ་མ་འཇམ་པའི་དབྱངས་ལ་བྱམས་ཆོས་དང་དབུ་མ་རིགས་ཚོགས་སོགས་ཀྱི་ཚིག་རྒྱུགས་ཕུལ་ཏེ་ལེགས་སོ་ཐོབ། དགུང་ལོ་བཅུ་དྲུག་པར《སྤྱི་དོན་རིགས་རྒྱན》དང་《བློ་》《སོགས་ཚད་མའི་སྐོར་གྱི་འབེལ་གཏམ་མཛད། དགུང་ལོ་ཉེར་གཅིག་ནས་ཉེར་གསུམ་བར།   གཞུང་པོ་ཏི་ལྔར་སྦྱངས་པ་མཐར་ཕྱིན་མཛད་ཅིང་གི་རིག་ཟུང་འབྲེལ་གྱི་རིགས་སྨྲ་འགྲན་ཟླ་མེད་པ་བྱུང་།   ཉེར་ལྔ་པར་ཀུན་མཁྱེན་བླ་མའི་བཀའ་པོད་ལྔའི་བརྒལ་ལན་མཛད་ནས་རྡོ་རམས་པའི་དམ་བཅའ་མཛད་དེ་མཁས་པའི་གྲགས་པ་ཐོབ》རྗེ་འདི་སྐུ་ཚེ་སྟོད་ལ་བླ་བྲང་བཀྲ་ཤིས་འཁྱིལ་དུ་སློབ་གཉེར་མཛད་པ་དང་སྐུ་ཚེ་སྨད་ལ་རྒྱ་ནག་ཏུ་ལན་མང་ཕེབས། དབང་ལུང་མན་ངག་གི་རྒྱུན་མང་དུ་སྤེལ། གཡོན་རུ་སོགས་སུ་རྟེན་དང་བརྟེན་པ་མང་དུ་བཞེངས། གསུང་རྩོམ་ལ་《དབུས་མཐའ་རྣམ་འབྱེད་ཀྱི་འགྲེལ་པ་》དང་།《དགེ་འདུན་ཉི་ཤུའི་རྣམ་གཞག》《དཔལ་ལྡན་རིག་པ་འཛིན་པའི་འཁོར་ལོས་བསྒྱུར་པའི་སྤྲིན་གྱི་བཞོན་པའི་རྟོགས་བརྗོད》སོགས་མགུར་དང་། སྙན་ངག ཆབ་ཤོག    གཞུང་འགྲེལ། རྟོགས་བརྗོད་སོགས་པོད་གཉིས་བཞུགས། 
《རྟོགས་བརྗོད》འདིའི་བརྗོད་བྱ་སྙིང་བསྡུས་ནི།   སྔོན་རིག་པ་འཛིན་པའི་རྒྱལ་ཁབ་ཅིག་ན་རྒྱལ་པོ་སྤྲིན་གྱི་ཏོག་བྱ་བ་ཞིག་ཡོད།   དེ་ལ་རེ་ཞིག་གི་དུས་ན་སྲས་ཤིག་འཁྲུངས། མཚན་ལ་སྤྲིན་གྱི་བཞོན་པ་ཞེས་བཏགས།   ལང་ཚོ་དར་ལ་བབ་པ་ན་ལུས་བྱད་མཛེས་ཤིང་མཛངས་པའི་ཡོན་ཏན་རྫོགས་པ། ཁྱད་པར་དུ་བྱང་སེམས་ཀྱི་ཐུགས་རྒྱུད་ནམ་ཡང་མི་གཏོང་བར་གཞན་དོན་ཉག་གཅིག་ཡིད་ལ་བརྣགས་ཤིང་། མཁོ་མི་བྱུང་ན་སྲོག་ཀྱང་ཕངས་མེད་དུ་འདོར་ཕོད་པ་ཞིག་བྱུང་བས་འབངས་དང་རྒྱལ་པོའི་ཁབ་ཀྱི་རྗེ་བློན་སུས་ཀྱང་ཏོག་ལྟར་བཀུར་ཞིང་ཡོད་དོ། 
 ཉིན་ཞིག་རྒྱལ་སྲས་ཁོང་དང་ཨཱ་ཏྲིའི་རིགས་བི་དཱུ་ཥ་ཀ་གཉིས་གྲུབ་པའི་རིགས་རྒྱལ་ཁབ་ཀྱི་སྨན་ལྗོངས་མ་ལ་ཡའི་དཀའ་ཐུབ་ཀྱི་ནགས་ཚལ་དུ་ཡབ་རྒྱལ་པོ་སྤྲིན་གྱི་ཏོག་ལ་དབེན་པའི་བསྟི་གནས་ཤིག་འཚོལ་དུ་ཕྱིན་པ་ན།   ཐོག་མར་གྲུབ་རིགས་ཀྱི་རྒྱལ་པོའི་སྲས་མོ་མ་ལ་ཡ་ཅན་མ་ངོ་ཤེས་ཤིང་།   དེ་ནས་བཟུང་དེ་གཉིས་ཕན་ཚུན་གཅིག་ལ་གཅིག་ཆགས་མཐར་འདོད་པའི་དོན་གྲུབ་སྟེ་གཉེན་ཀྱང་བྱས་ཏེ་བདེ་སྐྱིད་ཀྱི་འཚོ་བ་རོལ་མགོ་བརྩམས།   འོན་ཀྱང་མི་རིང་བར་བསམ་ཡུལ་ལས་འདས་པའི་ཆག་སྒོ་ཆེན་པོ་ཞིག་བྱུང་བ་སྟེ།   ཉིན་ཞིག་རྒྱལ་བུ་སྤྲིན་བཞོན་མཚོ་འགྲམ་ཞིག་ཏུ་འཁྱམ་གཡེང་བྱེད་སྐབས་མ་ལ་ཡའི་རི་སྐེད་དང་མཚོ་ཁའི་བྱེ་འགྲམ་དུ་བི་ན་ཏའི་བུ་མཁའ་ལྡིང་གིས་ཉིན་རེར་ཀླུ་རེ་ཟོས་པའི་རུས་པ་རི་ལྟར་སྤུངས་པ་མཐོང་བའི་མུར་སྙིང་རྗེ་བཟོད་གླགས་མེད་པ་སྐྱེས་ཤིང་བཞུགས་པ་ན། ཉིན་དེར་ཀླུ་དུང་སྐྱོང་གི་རིགས་དུང་གི་གཙུག་ནི་མཁའ་ལྡིང་གི་ཟས་རེས་སུ་བབས་ཏེ་སྲོག་འབུལ་བར་སླེབས་པ་དང་འཕྲད་པས་དེ་ལ་ཤས་མི་བཟོད་པའི་སྙིང་རྗེ་འཁྲུངས་ཏེ་དེའི་སྲོག་ཚབ་ཏུ་རང་ཉིད་མཁའ་ལྡིང་ལ་མཆོད་རྒྱུ་ཁས་བླངས་སོ། མཁའ་ལྡིང་གནས་དེར་ཐོན་མ་ཐག་རྒྱལ་བུ་སྤྲིན་བཞོན་མཁའ་ལ་ཁྱེར་ཏེ་མ་ལ་ཡའི་རི་རྩེའི་ཕྱོགས་སུ་འཕུར་བ་ན་རྒྱལ་བུའི་ཤ་ཁྲག་སྐྲ་དང་བཅས་པའི་གཙུག་གི་ནོར་བུ་དེ་སྟེས་དབང་དུ་ལྟས་ངན་རླུང་གིས་བསྐྱོད་དེ་ཕོ་བྲང་དུ་གནས་པའི་ཡབ་ཡུམ་དང་མ་ཡ་ཅན་མའི་མདུན་དུ་ལྷུང་བས། ཁོ་ཚོས་ཁྲག་རྗེས་དེད་ཅིང་མ་ཡའི་རེ་རྩེར་འབྱོར་བ་ན་རྒྱལ་བུ་སྤྲིན་བཞོན་ཤི་མ་གསོན་དུ་གྱུར་པའི་གནས་ཚུལ་དེ་མཐོང་བས་མ་ལ་ཡ་ཅན་མ་ལན་འགར་བརྒྱལ་བ་ལ་ཞུགས།   མཐར་མཁའ་ལྡིང་ཆེན་པོ་དེས་རྒྱལ་བུ་བྱང་ཆུབ་སེམས་དཔས་གཞན་དོན་དུ་རང་སྲོག་གཏོང་ཐུབ་པའི་མཛད་པས་ཡིད་དྲངས། རང་ཉིད་ཀྱིས་སྔོན་ཆད་ནས་སེམས་ཅན་ལ་གནོད་པའི་ལས་འབའ་ཞིག་བསྒྲུབས་པ་ལ་སེམས་གཏིང་ནས་ནོངས་ཏེ་བཟོད་གསོལ་ཞུས།   ཆོས་གསན་མཐར་རྒྱལ་བུ་སྤྲིན་བཞོན་གཙོ་བྱས་པའི་སྔོན་ཆད་ཟས་སུ་སྤྱད་པའི་ཀླུ་རིགས་ཐམས་ཅད་སླར་སོས་པར་བྱ་རྒྱུ་དམ་བཅའ་བཀོད་དེ། འཇིག་རྟེན་སྐྱོང་བའི་ལྷའི་བདག་པོ་ལ་འཚོ་བྱེད་བདུད་རྩི་སློང་དུ་ཆས་པ་དང་། བཅོམ་ལྡན་མ་གོོ་རིས་ཐུགས་རྗེ་བཟུང་སྟེ་ཀླུ་རིགས་སྤྱི་དང་། ཁྱད་པར་དུ་རྒྱལ་བུ་སྤྲིན་གྱི་བཞོན་པའི་སྐུ་སྔ་མཁོ་བཞིན་དུ་སོས་པར་མཛད་དེ་སླར་ཡང་སྐལ་བཟང་གི་བདེ་སྐྱེད་ཀྱི་འཚོ་བའི་འཇུག་ངོགས་སུ་ཞུགས་ནས་མཇུག་བསྡུས་ཡོད།
རྩོམ་པ་པོས་སྙན་འཇེབས་ཡིད་དབང་འགུག་པའི་སྡེབ་ལེགས་ཚིགས་བཅད་ཀྱི་བཅད་རྩོམ་ཐབས་ལ་བརྟེན་ནས་བོད་ཁམས་སུ་ཁྱབ་ཆེ་བའི་《སྤྲིན་གྱི་བཞོན་པའི་རྟོགས་བརྗོད》ཀྱི་ནང་དོན་དེ་ཇི་བཞིན་དུ་སྤེལ་ཡོད།   ཁོང་གི་ཚིགས་བཅད་ཀྱི་སྒྲུང་རྩོམ་འདིར་རྗོད་བྱེད་ཀྱི་ཆ་ནས་ཚིག་མང་སྤེལ་བའི་ངལ་བ་བྱས་མེད་ནའང་།   བསྟན་བྱའི་དོན་ཀུན་ལྷག་ལུས་མེད་པར་གོ་བ་བསྐྱེད་ཐུབ་པར་མ་ཟད།   ནང་དོན་ཐད་ནས་གནད་གང་མང་ཞིག་ཉམས་ཆེས་ཆེར་ཐོན་ཡོད་སྟབས་ཚིག་དོན་གང་ནས་ཀྱང་བོད་ཀྱི་རྩོམ་རིག་ཁྲོད་ནས་སྙན་རྩོམ་ལེགས་གྲས་སུ་ཚུད་ཡོད། 
《སྤྲོན་གྱི་བཞོན་པའི་རྟོགས་བརྗོད་》ཀྱི་བརྗོད་བྱའི་འབྱུང་ཁུངས་ནི་《དཔག་བསམ་འཁྲི་ཤིང་》གི་ཡལ་འདབ་བརྒྱ་དང་བརྒྱད་པ་སྟེ་《རྒྱལ་བུ་སྤྲིན་གྱི་བཞོན་པའི་རྟོགས་བརྗོད》དང་།   བོད་དུ་མ་འགྱུར་བ་《རིག་པ་འཛིན་པའི་སྐྱེས་རབས》ཞེས་བྱ་བ་དང་།   རྒྱ་གར་གྱི་རྒྱལ་པོ་ཧར་ཤའི་སྲས་དཔལ་ལྡན་དགའ་བའི་ལྷས་མཛད་པའི་ཟློས་གར་འཁྲབ་གཞུང་སྟེ《ཀླུ་ཀུན་ཏུ་དགའ་བའི་ཟློས་གར》བྱ་བ་ཡིན་ལ། བོད་དུ་གཞན་དཔལ་ལྡན་ཤེས་རབ་ཀྱིས་མཛད་པའི་《རྒྱལ་པོ་སྤྲིན་གྱི་བཞོན་པའི་རྟོགས་བརྗོད་འཇིག་རྟེན་ཀུན་དགའ་སྐྱེད་པའི་གཏམ་》ལྟ་བུའང་ཡོད་དོ། །