མཁས་རློམ་དྲེགས་ལྡན་ཚོགས་ཀྱི་སྙན་དུ་གསོལ་བ།
ཀ་ཁ་ཙམ་གྱི་སྦྱོར་ཀློག་མི་མཁྱེན་པར།།ཁ་ནས་བོད་ཀྱི་རིག་གཞུང་འདིའོ་ཞེས།།ག་ས་གང་ལ་ངར་སྐད་སྒྲོག་བྱེད་པའི།།ང་རྒྱལ་སེང་གེའི་སྡེར་མོ་བགྲད་ལ་ལྟོས།།                                     ཅ་ཅོ་ཡིད་མཐུན་གཏམ་གྱིས་མི་མགོ་བསྐོར།།ཆུ་ལུགས་ཞི་དུལ་ཚུལ་གྱིས་མི་མགོ་བསྐོར།།ཆ་ལུགས་ཞི་དུལ་ཚུལ་གྱིས་གཞན་སྣང་བྲིད།།ཇ་ཆང་དགྱེས་དགུའི་མཆོད་པས་མཉེས་བྱེད་པའི།།ཉ་པའི་སྒྱུ་ཐབས་མཁན་རྣམས་བག་ཟོན་མཛོད།།                                   ཏ་ལའི་ལོ་མར་བྲིས་པའི་དཔེ་རྙིང་རྣམས།།ཐ་ན་ཀློག་སྟངས་ཅི་ཡིན་མི་ཤེས་མོད།།ད་དུང་ཁོ་བོས་ཞིབ་འཇུག་བྱེད་དོ་སྐད།།ན་ཆུང་ཕོ་རྒོད་ཅན་རྣམས་ཡིད་རེ་འཁྲུལ།།                                 པ་ཏྲ་བསླབ་པ་ལྟ་བུའི་གཡོ་སེམས་ཀྱིས།།ཕ་རོལ་དབང་དུ་སྡུད་ལ་མཁས་མོད་ཀྱི།།བ་གླང་ས་བརྐོས་རང་གཉར་བླུགས་པ་བཞིན།།མ་བོས་སྡུག་བསྔལ་མགྲོན་དུ་ཁུག་ལ་གཟིགས།།                                         ཙ་མ་ར་ལྟར་དྲེགས་ལྡན་ཁུ་བོ་ཡིས།།ཚ་བོ་ཉམ་ཐག་བརྩེ་བས་ཡལ་བོར་ནས།།ཛ་ལང་དྲག་ཤུལ་སྤྱོད་པས་གཙེ་བྱེད་ན།།ལྦ་སྐྱེས་རྒྱལ་པོར་བསྐོས་དང་ཁྱད་པར་ཅི།།                                 ཞྭ་དཔེ་ལྷམ་འགེབ་བྱེད་ལ་རིག་པ་རྣོ །ཟ་འཚོལ་རྙེད་སྡུད་ལས་ལ་བློ་གྲོས་གསལ།།འ་འོལ་གཡོ་སྒྱུའི་བྱ་བར་རྟག་བརྩོན་པའི།།ཡ་མེད་ཅན་ལ་སུ་ཞིག་ཡིད་རྟོན་བྱེད།།                                        ར་མིན་ལུག་མིན་རྒྱ་མིན་བོད་མིན་གཞུང་།།ལ་ལུང་མང་པོར་འགྲེམ་སྤེལ་བྱེད་པ་ལས།།ཤ་ཚ་སྙིང་རྗེའི་སེམས་ཀྱིས་རང་རིགས་ལ།།ས་སྟེང་ཚན་རིག་ནོར་གྱིས་བཀང་ན་ལེགས།།                                    ཧ་ཅང་བདེན་གཏམ་བཤད་ན་ཀུན་ཡིད་དཀྲུགས།།ཨ་གསར་ལྕེ་གཉིས་རྐྱོང་ལ་འཛུམ་ཡིད་འཕྲོད།ཧ་ཅང་སྙིགས་མར་གྱུར་པའི་ཚུལ་འདི་ལ།།ཨ་ཁ་ཐེ་ལེ་བརྡུང་བས་ཅི་ལ་ཕན།།