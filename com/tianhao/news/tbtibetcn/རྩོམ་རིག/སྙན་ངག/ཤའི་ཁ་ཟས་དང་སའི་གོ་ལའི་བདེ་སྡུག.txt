ཤའི་ཁ་ཟས་དང་སའི་གོ་ལའི་བདེ་སྡུག
གཅིག   དེ་ཡང་གོ་ལ་ཧྲིལ་བོའི་དྲོད་ཚད་ཇེ་རྒྱས་སུ་འགྲོ་བ་དེས་མིའི་རིགས་ཀྱི་འཚོ་སྡོད་ལ་འཇིགས་ཉེན་ཆེན་པོ་བསྐུལ་བཞིན་ཡོད་དེ། མིའི་རིགས་ཐུན་མོང་དུ་སྐད་ཅིག་ལ་འཇིག་པའི་ཉེན་གནས་ནི་དུས་ཚོད་སྐར་ཆ་ཙམ་ཡང་ང་ཚོ་དང་ཁ་བྲལ་མ་མྱོང་བར་ང་ཚོའི་གྲིབ་མ་དང་ལྷན་དུ་གནས་ཡོད། བློ་གྲོས་ཀྱི་རྩལ་ཁ་རྫོགས་པའི་འགྲོ་བ་མི་དང་མིའི་རིགས་ཀྱི་གཙོ་འཛིན་རྣམས་ཀྱིས་སྔ་མོ་ནས། འདིའི་ཐད་ལ་བསམ་གཞིག་དང་ཇུས་གཞི་བཟང་བོ་ཞིག་མ་བཀོད་ན་མི་འགྱངས་བར་སྣང་སྟོང་གི་ཁམས་འདི་ནས་མཐོ་རིམ་སྲོག་ལྡན་གྱི་ཞིང་ཁམས་ཏེ་སའི་གོ་ལ་ཞེས་བ་དེ་ནི་གདོད་མའི་གནའ་སྒྲུང་ཇི་བཞིན་བསྐལ་བའི་གཏམ་རྒྱུད་ཅིག་ཏུ་འགྱུར་བ་ལ་དོགས་པ་ཟ་མི་དགོས་སོ། རྒྱུ་མཚན་ནི་མིའི་རིགས་ཀྱིས་དངོས་བོའི་དཔལ་ཡོན་གྱི་ལོངས་སྤྱོད་ལ་ཆོག་མི་ཤེས་པར་རྒྱས་སྤྲོས་དང་རྒྱས་རོལ་བྱས་པའི་ཕུགས་སུ་ཉེན་གནས་ཀྱི་གཡང་ས་ཆེན་པོར་ལྟུང་བཞིན་པ་དེ་རྟོགས་མི་འདུག་པས་ལན་ནོ། ། ལོ་འདི་ཤས་སུ། གོ་ལའི་ལྷོ་བྱང་མཐའི་གཉིས་ཀྱི་འཁྱག་རོམ་ཆེན་པོ་ནི་ཡིད་ལ་མི་ཤོང་བའི་ཚད་ཀྱིས་ཞུ་བཞིན་ཡོད་དེ། ཚ་བས་ཞུ་བའི་གནས་དེ་ནི་སྤྱིར་བཏང་གི་མཛེས་ལྗོངས་ག་གེ་མོ་ཞིག་ཆབ་རོམ་ཞུ་བ་ལྟ་བུ་མ་ཡིན་གྱི་དེ་ནི་ངེད་ཅག་འཚོ་སྡོད་བྱ་ཡུལ་གྱི་རང་བྱུང་སྐྱེ་ཁམས་ཆེན་མོའི་འཇིག་ལྟས་དང་། མིའི་རིགས་རང་ཉིད་འཆི་ལམ་དུ་བསྐྱལ་བཞིན་པའི་དུང་བརྡ་ལྟ་བུ་ཡིན། དེའི་འབྱུང་རྐྱེན་ནི་གོ་ལ་ཧྲིལ་བོའི་དྲོད་ཚད་ཡར་རྒྱས་བ་ལས་བྱུང་བའོ།། ལར་ཡིན་ན་བྱང་ཕྱོགས་ཀྱི་འཁྱག་རོམ་ཆེན་པོའི་བརྒྱ་ཆའི་བརྒྱད་ཅུ་ཡན་གྱིས་ཉི་མའི་འོད་ནུས་བར་སྣང་དུ་ལྡོག་བསྐྱལ་བྱས་ཏེ་རྒྱ་མཚོ་ཆེན་མོའི་ཚ་གྲང་འདུ་སྙོམ་བྱེད་པ་ཡིན། གལ་ཏེ་བྱང་མཐའི་འཁྱག་རོམ་ཆེན་མོ་ཡོངས་སུ་ཞུ་ཚར་ན། རྒྱ་མཚོའི་ཆེན་མོས་ཚ་ཚད་རྔུབ་པ་ལྡབ་ཀྱིས་འཕེལ་ཏེ་དྲོད་ཚད་མགྱོགས་མྱུར་གྱིས་རྒྱས་འོངས་ལ། དེ་ལྟ་ན་འབྱུང་བཞིའི་འདུ་སྙོམ་རྩ་བ་ནས་འཁྲུགས་ཤིང་གོ་ལ་ཧྲིལ་བོའི་ཚ་དྲོད་སྐད་ཅིག་ལ་འཕེལ་བས་འཇིག་རྟེན་རིལ་བོ་ལྡོག་ཏུ་མེད་པའི་སྟོང་འཇིག་གི་འོབས་ཀློང་དུ་རྫོངས་ཉེན་ཆེ་ཞིང་། གཞན་ཡང་ཚ་དྲོད་ཇེ་རྒྱས་ཀྱིས་བཅོས་སུ་མེད་པའི་དུག་རླངས་མང་པོ་མཚོ་ཞབས་ནས་བར་སྣང་དུ་བསྐྱལ་འོངས་ཏེ་གང་སར་དུག་སྐྱོན་ཐེབས་པས། མིའི་རིགས་ནི་གཟེབ་ཏུ་ཚུད་པའི་བྱེའུ་དང་གཉིས་སུ་མ་མཆིས་པར་ཐར་སའི་གནས་ཤིག་ཡོད་པ་མ་ཡིན་ནོ། ། 
   དེ་ཡང་ཨ་རིའི་དུས་དེབ་ཅིག་ཏུ་བཀོད་པ་ལྟར་ན། བྱང་མཐའི་མཚོ་དང་མཚེའུ་ལས་ཝེན་ཀ་བའི་རླུང་གཟུགས་བར་སྣང་དུ་མཚམས་མེད་དུ་གཏོང་བཞིན་པ་དེས་གོ་ལའི་དྲོད་ཚད་ཀྱང་ཇེ་མཐོར་བསྐྱེད་བཞིན་ཡོད་དེ། གོ་ལའི་དྲོད་ཚད་ཏུའུ་གཅིག་ཇེ་མཐོར་སོང་ནས་སྐྱེ་དངོས་དང་གནམ་གཤིས་ལ་དེ་བསྟུན་གྱི་འགྱུར་ལྡོག་ཆེན་པོ་འབྱུང་ངེས་བ་ཡིན། ཞེས་དང་། གལ་ཏེ་དྲོད་ཚད་ཏུའུ་6གི་ཇེ་མཐོར་སོང་ན་ཞེས་པ་དེ་ལས་ངེད་ཅག་མིའི་རིགས་ལ་རང་ཉིད་སྐྱོབ་པའི་དུས་ཚོད་ག་ཙམ་མཆིས་བ་གསལ་བོར་བསྟན་པ་མ་ཡིན་ནམ། ཨ་རིའི་ieslamaslowskiཆེད་མཁས་ཚོགས་པ་དང་། ཨ་རིའི་བར་སྣང་རྟོག་དཔྱོད་ཚོགས་པ་དང་། ཕྱི་མཐའི་རྒྱ་མཚོའི་ཐོན་ཁོངས་ཞིབ་འཇུག་གླིང་དང་ཕའོ་ལན་ཞིབ་འཇུག་གླིང་གི་ཆེད་མཁས་པ་དག་གིས་སྔོན་དཔོག་བྱས་པ་ལྟར་ན་བྱང་མཐའི་འཁྱག་རོམ་ནི༢༠༡༢ལོ་ཡས་མས་སུ་ཡོངས་སུ་ཞུ་ཚར་བའི་ཉེན་གནས་ཆེ་ཞིང་། ﹙སྔོན་ཆད་ཀྱི་ཚོད་དཔག་ནི་༢༠༤༠ལོར་ཞུ་ཚར་བར་སྨྲའོ﹚དེ་དང་ལྷན་དུ་ནའོ་ཝེའི་ས་མཐའི་ཞིབ་འཇུག་ཆེད་མཁས་དག་གི་སྔོན་དཔོག་ལས་ཀྱང་བྱང་མཐའི་འཁྱག་རོམ་ཆེན་མོའི་བརྒྱ་ཆའི༢༠ཡན་ལོ་འདི་ཤས་སུ་ཞུ་ཚར་ནས་ས་དེ་ག་འཁྱག་རོམ་མེད་པའི་ས་ཁུལ་དུ་འགྱུར་ཉེན་ཆེ་བར་སྨྲ། གལ་སྲིད་ལོ་བདུན་གྱི་རིང་ལ་དྲོད་ཁང་རླངས་གཟུགས་ཚོད་འཛིན་དམ་པོ་བྱེད་མ་ཐུབ་ན། 
   ༢༠༡༢ལོར་སླེབས་དུས་ལྡོག་ཏུ་མེད་པའི་བྱུར་ཉེས་ཀྱི་མུ་ཁྱུད་ཆེན་མོར་ཚུད་ངེས་པར་བཤད་ཅིང་། དེ་དུས་ཡིད་ལ་མི་ཤོང་པའི་གནོད་སྐྱོན་ཆེན་པོ་འབྱུང་ངེས་པ་བཤད། མཉམ་འབྲེལ་རྒྱལ་ཚོགས་ཁོར་ཡུག་འཆར་བཀོད་ཚོགས་པའི་སྙན་ཞུ་ལྟར་ན་འང་། 
གནམ་གཤིས་ལ་འགྱུར་ལྡོག་བྱུང་བའི་ཤུགས་རྐྱེན་ནི་ལྡབ་ཀྱིས་འཕར་བཞིན་ཡོད་དེ། མི་འགྱངས་བར་ཡུལ་གྲུ་འགའ་ཤས་ཤིག་དུས་གཏན་དུ་སླར་གསོ་བྱ་མི་ནུས་པའི་གནས་སུ་འགྱུར་ཉེན་ཆེ་པར་བརྗོད། དཔེར་ན་ཧིན་རྡུ་དང་། ཀྲུང་གོ ཧྥེ་གླིང་ས་ཁུལ་གྱི་མི་འབུམ་ཐེར་མང་པོའི་གཙང་ཆབ་ཀྱི་བྱུང་ཁུངས་ཏེ་ཧི་མ་ལ་ཡའི་འཁྱག་རོམ་ཡོངས་སུ་བཞུས་ནས་སྐམ་སར་འགྱུར་ཉེན་ཆེ་བར་སྨྲ་བ་ལྟ་བུའི། །དེའི་སྐོར་ཞིབ་ཏུ་ཤེས་འདོད་ན་གཤམ་གྱི་དྲ་ཚུགས་ལས་འཚོལ་ཅིག 
    http://climate.jpl.nasa.gov/ClimateTimeMachine/ ClimateTimeMachine.cfm 
   མཉམ་འབྲེལ་རྒྱལ་ཚོགས་ཀྱིས་༢༠༠༧ལོའི་རབ་བྱུང་འཇིགས་པ་ཆེན་པོ་བཅུ་བགྲང་བ་ལས་དགུ་ནི་གནམ་གཤིས་འགྱུར་ལྡོག་རྒྱུན་ལྡན་མ་ཡིན་པ་ལས་བྱུང་བར་བཤད། ༢༠༠༨ལོར་ཕྱོགས་སྡོམ་བྱས་པ་ན། གོ་ལ་ཧྲིལ་བོར་རང་བྱུང་གི་འཇིགས་པ་བྱུང་ཚད་དུས་རབས་སྔ་མའི་ལོ་རབས་༧༠ལའི་ལྡབ་༤ལས་མཐོ་བ་དང་། མཉམ་འབྲེལ་རྒྱལ་ཚོགས་ཀྱི་དྲུང་ཡིག་ཆེན་མོ་ཕཱན་ཇི་ཝན་གྱིས་ཀྱང་ཡིད་སྐྱོ་བའི་སྒོ་ནས་གསུང་རྒྱུར། འཛམ་གླིང་ནི་ཆག་སྒོ་ཆེན་མོའི་ཉེན་མཐའ་རུ་གནས་ཡོད། ཞེས་དང་། ངས་ཁྱེད་རྣམས་ལ་འཇིགས་པ་བསྐུལ་བ་མ་ཡིན་གྱི། ཡིན་ནའང་ང་ཚོ་དངོས་གནས་ཉེན་ཁའི་མཐའ་རུ་གནས་ཡོད་པ་ལ་དོགས་པ་ཟ་མི་དགོས། ཞེས་དང་། དུས་ཚོད་མང་པོ་མེད་པས་ཁྱེད་རྣམ་པས་བློ་གྲོས་ཀྱི་ཐབས་ལ་བརྟེན་ནས་ཐག་གཅོད་བྱེད་རྒྱུ་གལ་ཆེའོ། ཞེས་སྟོབས་ལྡན་རྒྱལ་ཁབ་རྣམས་ཀྱི་འགོ་གཙོ་དག་ལ་གསུངས། ལོ་རྒྱུས་ཀྱི་དཀྱོགས་མཚམས་འདིར། སའི་གོ་ལའི་མྱུར་སྐྱོབ་དེ་གྲངས་ཚད་དང་སྣང་ཚུལ་འགྱུར་ལྡོག་བྱུང་དུས་འགོ་རྩོམ་དགོས་སམ། ཡང་ན་གནས་ཚུལ་དང་རང་བཞིན་ལ་འགྱུར་ལྡོག་བྱུང་དུས་འགོ་རྩོམ་དགོས་པའི་གདམ་ག་གསལ་བོ་བསྟན་ཡོད་པ་ཡིན། དེ་ཡང་ང་ཚོའི་ཕ་ཁྱིམ་གཅིག་པུ་སྟེ་སའི་གོ་ལ་འདིའི་ཟུངས་ཤུགས་ཚང་མ་རྩ་བ་ནས་བརླགས་ཚར་ན། མིའི་རིགས་རང་ཉིད་ང་རྒྱལ་སྐྱེས་དགོས་པའི་ལག་རྗེས་ཇི་འདྲ་མང་པོ་བརྩིས་ཀྱང་ཟོག་ཟོབ་ཀྱི་ཝུ་བའི་རང་བཞིན་ལས་མ་འདས་ཤིང་། དེའི་སྐབས་ལ་མིའི་རིགས་ཀྱི་དཔལ་ཡོན་དང་ཡར་རྒྱས་ཞེས་པར་ཡང་སྙིང་བོ་ཅི་ཡང་མི་འདུག་གོ གང་ལྟར་ཚན་རིག་པ་མང་པོས་ང་ཚོར་ཉེན་བརྡ་གཏོང་བཞིན་པ་ནི། སའི་གོ་ལར་ཚ་དྲོད་རྒྱས་བ་ལས་བསླངས་པའི་གནོད་སྐྱོན་ནི་ལོ་རེར་མངོན་གསལ་ཡིན་ལ། མིའི་རིགས་ཐུན་མོང་གིས་གོ་ལ་ཧྲིལ་བོ་ཇེ་དྲོད་དུ་འགྲོ་བཞིན་པའི་སྣང་ཚུལ་ལ་དོ་སྣང་དང་ཐུགས་ཁུར་བྱ་དགོས་པ་ནི་སུ་ལ་མཚོན་ནའང་བཤོལ་ཏུ་མི་རུང་བའི་འོས་འགན་ཡིན་པའོ། 
    གཉིས།   ལ་ལ་ན་རེ་ཚན་རྩལ་ཤིན་ཏུ་རྒྱས་བའི་དེང་སྐབས་སུ། མིའི་རིགས་ཀྱིས་གོ་ལའི་ཆགས་འཇིག་གི་དོན་ལ་དེ་འདྲའི་སེམས་འཁུར་བྱེད་དགོས་དོན་ག་ལ་མཆིས་ཟེར། དེ་ནི་རྩ་བ་ནས་ནོར་བའི་བསམ་ཚུལ་ཞིག་སྟེ། ཚན་རྩལ་གྱིས་མིའི་རིགས་ལ་སྔ་ན་མེད་པའི་དངོས་པོའི་དཔལ་ཡོན་སྐྲུན་པ་དང་ཆབས་ཅིག དུས་རླངས་དང་འབག་ཙོག རྡུལ་ཕྲན་མཚོན་རྫས་དང་གནོད་ལྡན་དབུགས་གཟུགས་སོགས་སྐྱེ་ཁམས་དོ་མཉམ་ལ་གནོད་པའི་དུག་རྫས་རྫོགས་མཐའ་མེད་པ་བསྐྲུན་ཏེ་མིའི་རིགས་རང་ཉིད་འཇིག་ཉེན་གྱི་གཡང་དུ་འཕེན་བཞིན་ཡོད་ལགས། དེ་ཡང་གོང་དུ་བཤད་པ་ལྟར་མཉམ་འབྲེལ་རྒྱལ་ཚོགས་ཀྱི་སྙན་ཞུ་ལས་བསྟན་པ་ལྟར་ན། གོ་ལ་ཧྲིལ་བོའི་གནམ་གཤིས་ཇེ་དྲོད་དུ་སོང་བའི་རྒྱུ་རྐྱེན་གྱི་བརྒྱ་ཆའི་དགུ་བཅུའི་ཡན་ནི་མིའི་རིགས་རང་ཉིད་ཀྱི་ཕྱིན་ཅི་ལོག་གི་སྤྱོད་ལམ་དང་ཉེ་བར་འབྲེལ་ཞིང་། མིའི་རིགས་ཀྱི་སྐྱུག་བྲོ་བའི་འཚོ་བ་རོལ་སྟངས་ཀྱིས་ང་ཚོའི་དྭངས་གཙང་གི་ཁོར་ཡུག་མེད་པར་བཟོས་པ་དང་ཕ་ཁྱིམ་གོར་མོ་འདི་ལྔ་ལམ་དུ་བསྐྱལ་བཞིན་པའོ། །ཨན་སི་ཐན་གྱིས་གསུངས་རྒྱུར་འགྲོ་བ་མིའི་རིགས་ཀྱིས་ཤེས་རིག་གི་བྱེད་སྒོ་སྤེལ་བའི་ཞར་ལ་བཀྲ་མི་བཤེས་པའི་འཚོ་བ་རོལ་སྟངས་ཤིག་དོར་ཐབས་མི་འདུག་སྟེ་ཅེས་པ་ནི་དོན་ལ་གནས་པའི་གཏམ་ཞིག་ཏུ་སྣང་། བཀྲ་མི་ཤིས་པའི་འཚོ་བ་རོལ་སྟངས་དེ་ནི་མིའི་རིགས་ཀྱིས་ཚད་ལས་བརྒལ་བའི་ཤའི་ཁ་ཟས་ལ་ལོངས་སྤྱོད་པ་དེ་ཡིན་ནོ། །དེང་སྐབས་འཛམ་གླིང་ཧྲིལ་བོར་ཤའི་ཁ་ཟས་ཀྱིས་བསྐུལ་ནས་ཚོད་འཛིན་བྲལ་བའི་ཁྱིམ་ཕྱུགས་ལས་རིགས་སྤེལ་བ་ཤིན་ཏུ་མགྱོགས་ཤིང་། འཛམ་གླིང་དུ་མི་གྲངས་འཕར་ཚད་སའི་གོ་ལས་མི་ཐེགས་པའི་ཚད་ལ་ལྟུང་བཞིན་ནའང་། མི་གྲངས་ལས་ལྡབ་བརྒྱ་འགྱུར་གྱིས་མང་པའི་ཕྱུགས་རིགས་གསོ་སྐྱོང་བྱེད་པ་དེས་སའི་གོ་ལར་འབག་བཙོག་དང་གནོད་སྐྱོན་ཚབས་ཆེན་བཟོ་བཞིན་པ་མ་ཟད་ཐོན་ཁུངས་མང་པོ་ཆུད་ཟོས་སུ་གཏོང་བཞིན་ཡོད། མཉམ་འབྲེལ་རྒྱལ་ཚོགས་ཞིང་ལས་རྩ་འཛུགས་ཚོགས་པས་༢༠༠༦ལོར་ཕུལ་བའི་སྙན་ཞུ་ལྟར་ན། ཚད་འདས་ཀྱི་ཁྱིམ་ཕྱུགས་གསོ་སྐྱོང་ནི་གནམ་གཤིས་ལ་འགྱུར་ལྡོག་འབྱུང་བའི་བྱུར་གཏེ་གཙོ་བོ་ཞིག་ཡིན་ཞེས་བཤད་ལ། དེ་ཡང་ཁྱིམ་ཕྱུགས་གསོ་སྤེལ་ལ་བརྟེན་ནས་བྱུང་བའི་དྲོད་ཁང་དབུགས་གཟུགས་ཀྱིས་དྲོད་འཛིན་ནུས་སྣང་གི་བརྒྱ་ཆའི་བརྒྱད་བཅུ་ཡན་ཟིན་པ་དང་། ཕྱུགས་གསོ་བ་ལ་བརྟེན་ནས་བྱུང་བའི་དྲོད་ཁང་དབུགས་གཟུགས་ནི་རླངས་འཁོར་གྱིས་དབུགས་གཟུགས་གཏོང་བ་ལས་ཀྱང་བརྒལ་ཟིན་པ་སྨྲ། ཁྱིམ་ཕྱུགས་སྤེལ་བའི་ལས་རིགས་ཀྱིས་ད་དུང་དེ་ལས་གཞན་པའི་གནོད་འཚེ་མང་བོ་འདྲེན་བཞིན་ཡོད་དེ། དཔེར་ན། ཆར་ནགས་ལ་གཏོར་བརླག་བྱས་པ། ཆུ་བཙོག་པར་བཟོས་པ། ཆུ་འགོ་སྐམ་པ། ས་གཤིན་བྱེ་ཐང་དུ་བསྒྱུར་བ། ཐོན་ཁུངས་ཀྱི་འཛད་སྤྱོད་ཚད་ལས་བརྒལ་བ། འཛམ་གླིང་ཡོངས་ལ་འབྲི་རིགས་ཀྱི་མུ་གེ་བྱུང་བཅུགས་པ་ལྟ་བུའོ། །གསོལ་སྟོན་སྟེང་གི་སའི་གོ་ལ་ཞེས་པའི་དེབ་ཞིག་ལས། ས་ཞིང་དང་། ཆུ། ཐོན་ཁུངས། མི་ཤུགས་མང་པོ་མཉམ་དུ་བསྡེབས་ཏེ་ཤིང་རིགས་ཐོན་སྐྱེད་བྱེད་པ་ནི་སའི་གོ་ལའི་ཐོན་ཁུངས་ཚད་ལྡན་གྱིས་བདེ་སྤྱོད་བྱས་པ་ཞིག་གཏན་ནས་མ་ཡིན། ཞེས་པ་ནི་ཤིན་ཏུ་ལེགས་པའི་གཏམ་དུ་སྣང་། དེ་ཡང་གོ་ལ་ཟླུམ་པོ་འདིའི་སྟེང་གི་སའི་རྒྱ་ཁྱོན་བརྒྱ་ཆའི་སུམ་ཅུ་ཡན་ནི་ཁྱིམ་ཕྱུགས་གསོ་བའི་ལས་རིགས་ཀྱིས་བདག་ཏུ་བཟུང་ཡོད་ལ། བརྒྱ་ཆའི་སུམ་ཅུ་སོ་གསུམ་གྱི་ས་ཞིང་ནི་ཟོག་ཆས་ཀྱི་སོན་འདེབས་འབའ་ཞིག་ཏུ་སྤྱོད་བཞིན་ཡོད་པར་གྲགས། ང་ཚོས་ཤ་བཟའ་བའི་ཕྱིར་དུ། རྒྱུན་ལྡན་ལས་ལྡབ་བཅུ་བརྒལ་བའི་ས་ཞིང་རྨོ་འདེབས་བྱས་ན་གཞི་ནས་ཁ་ཟས་ལ་འདེང་བའི་ཟས་རིགས་མཁོ་སྤྲོད་བྱེད་ཐུབ་བོ། ﹙དེ་ཡང་ཀུང་ཆིན་གཅིག་གིས་ས་ཞིང་གིས་ཞོག་ཁོག་བཟའ་བའི་མི་ཉི་ཤུ་གསོ་ཐུབ་ན་ཤ་བཟའ་བའི་མི་གཅིག་དང་གཉིས་ལས་གསོ་མི་ཐུབ་བོ།﹚ས་ཞིང་མི་འདེང་བའི་གནད་དོན་སེལ་ཐབས་ཉག་གཅིག་ནི་ནགས་ཚལ་མེད་པར་བཟོས་ཏེ་ས་ཞིང་ལ་བསྒྱུར་རྒྱུ་དེ་ཡིན། འདི་ནི་སའི་གོ་ལའི་གློ་སྦུགས་སུ་བསྔགས་པའི་ཡཱ་མ་ཞིན་ནགས་ཆར་ལ་གནོད་སྐྱོན་ཚབས་ཆེན་ཕོག་པའི་རྒྱུ་གཙོ་བོ་ཡིན་པ་ལྟ་བུའོ། །ཡཱ་མ་ཞིན་ནགས་ཆར་གྱི་བརྒྱ་ཆའི་བདུན་བཅུ་ནི་གསོ་ཕྱུགས་སྤེལ་ཕྱིར་གཏོར་བརླག་བྱས་པ་ཡིན། ཡཱ་མ་ཞིན་ནགས་ཆར་ནི་འཛམ་གླིང་ཏུ་ཆེས་ཆེ་བའི་ཚ་ཁུལ་གྱི་ཆར་ནགས་ཡིན་ཕྱིར། དེས་སའི་གོ་ལའི་ཚ་དྲོད་སྙོམ་སྒྲིག་ལ་ནུས་བ་གལ་ཆེན་འདོན་བཞིན་ཡོད་ལགས། གཞན་ཡང་གོ་ལ་འདིའི་སྟེང་གི་མི་དུང་ཕྱུར་བཅུ་ཡས་མས་ལ་འཚོ་བཅུད་ཀྱིས་མ་འདེང་བས་བཀྲེས་ལྟོགས་ཀྱིས་མནར་བཞིན་ཡོད་དེ། ལ་རེར་མི་ཁྲི་བཞི་སྟོང་ལྷག་མུ་གེས་འཆི་བཞིན་པར་གྲགས་ཤིང་དེ་ལས་མང་ཆེ་ཤས་ནི་བྱིས་པ་ཡིན་ནོ། །
    དེ་ལྟ་ནའང་། འཛམ་གླིང་གི་སུམ་ཆའི་གཅིག་ཡན་གྱི་འབྲི་རིགས་ནི་མིའི་ཁ་ཟས་སུ་འགྱུར་མ་ཐུབ་པར་གསོ་ཕྱུགས་ཀྱི་ཟོག་ཆས་སུ་སྤྱོད་པ་དེ་མིའི་རིགས་ཀྱི་འཚོ་བ་རོལ་སྟངས་དེ་ཕྱིན་ཅི་ལོག་འབའ་ཞིག་ཡིན་པ་མཚོན་ནོ། དཔེར་ན་ཨ་རུ་གཅིག་པུར་མཚོན་ན། ཁྱིམ་ཕྱུགས་ཀྱིས་ལོ་རེར་འབྲུ་སྣའི་བརྒྱ་ཆའི་བདུན་ཅུ་ལྷག་ཟོས་ཚར་ལ། སྤྱི་བརྒྱ་གཅིག་གི་གླང་ཤ་གསོ་བ་ལ་སྤྱི་རྒྱ་བདུན་དང་སྤྱི་རྒྱ་བཅུ་དྲུག་ཙམ་གྱིས་འབྲུ་སྣའམ་སྲན་མ་སྟེར་དགོས་བར་མ་ཟད། ཀུང་ཧྲན་༡༥༥༠༠ཙམ་གྱི་ཆུ་དང་སྤྱི་ལེ་གྲུ་བཞི་མ་༣༢༣ཙམ་གྱི་རྩྭ་ར་དགོས་པ་ཡིན། གལ་སྲིད་ང་ཚོས་འབྲུ་རིགས་འདི་དག་ཟོག་ཆས་སུ་མ་སྤྱད་པར་མིའི་ཁ་ཟས་སུ་སྤྱད་ན་ས་ཁུལ་ཁ་ཤས་སུ་བསྟུད་མར་འབྱུང་བཞིན་པའི་མུ་གེ་ཞེས་པ་དེ་མིང་གི་ལྷག་མ་ཙམ་དུ་འགྱུར་ངེས་ལ། གོ་ལའི་ཁྱིམ་གཞི་གཅིག་ཏུ་འཚོ་བའི་འབྱོར་ལྡན་རྒྱལ་ཁབ་དང་འབྱོར་མེད་རྒྱལ་ཁབ་ཀྱི་བར་ཐག་ཀྱང་ཇེ་ཉེ་རུ་འགྲོ་ངེས་བར་མ་ཟད། དབུལ་ཕྱུག་དང་དྲག་ཞན། 
བཙན་གཉོམ་དང་མཐོ་དམའི་ཁྱད་པར་སོགས་ཀྱང་ཡུན་གྱིས་མེད་འགྲོ་བ་མ་ཡིན་ནམ། གལ་སྲིད་ང་ཚོས་བསམ་བཞིན་དུ་མུག་སྐྱོབ་བྱེད་དགོས་པའི་སྐྱེ་བོ་མང་པོའི་བདེ་སྡུག་ལ་ཐུགས་ཁུར་མ་བྱས་ན་དེ་ནི་ཡིད་ཕངས་ཤིང་ཞེ་མེར་བའི་གནས་ཤིག་མ་ཡིན་ནམ། རྒྱུ་མཚན་དེའི་ཕྱིར། དུས་རབས་སྔ་མ་ཞིག་ནས་རྣམ་དཔྱོད་ཅན་གྱི་མཁས་པ་མང་པོས་དཀར་ཟས་ལ་མཐོང་ཆེན་བྱས་མྱོང་ལ། དཀར་ཟས་ཀྱི་ཆེ་བ་བརྗོད་མྱོང་། དེ་ཡང་ཐོར་སུ་ཐེ་ན་རེ། དཀར་ཟས་ནི་མི་ཆོས་རིང་ལུགས་ལ་ཚོད་བགམ་བྱེད་ཆེད་ཉག་གཅིག་ཡིན་ཞེས་གསུངས་བ་བཞིན་ཚད་ངེས་ཅན་ཞིག་ནས་བརྗོད་ན་མིའི་རིགས་ལ་མི་ཆོས་ཡོད་མེད་དེ་དཀར་ཟས་བཞེས་མིན་གྱི་སྟེང་ནས་ཀྱང་དཔོག་ཐུབ་པའོ། དེ་ལས་ལྡོག་སྟེ་མིའི་རིགས་ཀྱིས་ཤ་ཟས་སྤྱད་པའི་ཕུགས་སུ་དམར་བོ་ཁྲག་གི་ནག་ཉེས་ཇི་འདྲ་མང་པོ་བསགས་བཞིན་པ་ཤེས་སམ། སྤྱི་ལོ༢༠༠༥ལོར་ཤའི་ཁ་ཟས་ཀྱི་ཆེད་དུ་བསད་པའི་སྲོག་ཆག་དུང་ཕྱུར་༤༢༤༢ལ་ཐོན་པར་སྨྲའོ། དཔྱད་ཡིག་འདིའི་ཡོངས་ཁུངས་ནི་མཉམ་འབྲེལ་རྒྱལ་ཚོགས་འབྲུ་ཞིང་རྩ་འཛུགས་ཚོགས་པས་༢༠༠༢ལོར་བཏོན་པའི་སྡོམ་གྲངས་ཡིན་ལ། ཆ་སྙོམས་བྱས་ན་ཉིན་རེར་སྲོག་ཆགས་དུང་ཕྱུར་༡༢ལྷག་དམར་གསོད་བྱེད་བཞིན་ཡོད་པས། མི་རྣམས་ཀྱིས་ཤ་བཟའ་བའི་ཕྱིར་དུ་ཉིན་གཅིག་ལ་སྲོག་ཆགས་དུང་ཕྱུར་༡༢ཡི་ཚེ་སྲོག་མེད་བརླག་ཏུ་གཏོང་བཞིན་པར་བསམ་ན་ཤ་ཟ་མཁན་རྣམས་ཀྱང་ཡིད་ཁམས་སྐྱིད་པོ་ཞིག་བྱས་ནས་སྡོད་ག་ལ་ཚུགས་སྙམ། སེམས་དང་ལྡན་པའི་འགྲོ་བ་མི་སུས་ཀྱང་ནཱ་སིས་བཙོན་བཀག་ར་བ་དང་ནན་ཅིན་དམར་གསོད་བཤས་ར་ལྟ་བུ་མཐོང་འདོད་མེད་དེ། དེ་ནི་མིའི་རིགས་ཀྱི་ལོ་རྒྱུས་སྟེང་གི་སྐྱི་ཡ་བའི་སྐྱོ་གར་ཆེན་པོ་དང་། མིའི་རིགས་རང་ཉིད་ཀྱི་ངོ་ཚ་ཡིན་པས་སོ། །འོན་ཀྱང་ང་ཚོས་སྲོག་ཆགས་གཞན་གྱི་མནར་གཅོད་དང་སྡུག་བསྔལ་མཐོང་དུས་ཅི་མི་སྙམ་པར་བཏང་བསྙོམ་ལ་འཇོག་དོན་ཅི། མིའི་རིགས་ཀྱིས་ཤའི་ཁ་ཟས་ཀྱི་ཆེད་དུ་སྲོག་ཆགས་གཞན་ལ་བཟོས་པའི་སྡུག་བསྔལ་དང་འཇིགས་སྐྲག་ནི་ས་ཡོམ་བྱུང་བ་དང་རྒྱ་མཚོ་འཕྱོ་བ། 
   འཐོར་རླུང་གཡུགས་པ་ལས་ཀྱང་ཐུ་བས་ན། སེམས་ཅན་གཞན་མི་དང་འདྲ་བའི་རང་དབང་དང་ཚེ་ཐར་གྱི་ཐོབ་ཐང་ཞིག་མི་སྤྲོད་པ་ཅི། སྲོག་ཆགས་གཞན་དག་ཀྱང་མིའི་རིགས་དང་འདྲ་བར་བདེ་སྡུག་གི་མྱོང་བ་ཚོར་བའི་སེམས་ལྡན་ཡིན་ཕྱིན། གཞན་གྱིས་གསོད་དུས་འཇིགས་སྐྲག་དང་ཞེ་སྡང་སྐྱེས་ཚུལ་ནི་མིའི་རིགས་རང་ཉིད་འཆི་འཇིགས་ལ་ཞེད་པ་དང་འདྲ་བ་ཡིན་ཏེ། 
འཇིགས་སྔངས་དེ་གཏོར་བརླག་རང་བཞིན་ཅན་གྱི་སེམས་ཁམས་ཤིག་ཏུ་གྲུབ་ནས་ཕྱི་རོལ་ཡུལ་གྱི་སྟེང་དུ་སྨིན་གྱི་རྒྱུ་འབྲས་མི་བསླུ་བའི་རང་བཞིན་དེ་དུས་ནམ་ཞིག་ལ་དངོས་པའི་རིགས་སྟོབས་ཀྱིས་ཐུན་མོང་གིས་ཁས་ལེན་པ་ཞིག་བསྒྲུབ་ཐུབ་སྙམ། ཕྱིར་འདང་རེ་བགྱིས་ན། ཤེས་རིག་གི་དཔལ་ཡོན་ཤིན་ཏུ་རྒྱས་བའི་དུས་རབས་ཉེར་གཅིག་ལ་སླེབས་ཀྱང་མིའི་རིགས་ཀྱིས་དམུ་ཞིང་རྒོད་པའི་ཤ་བཟའི་སྤྱོད་ལམ་དེ་ད་དུང་རྒྱང་དུ་མི་དོར་བ་དེ་ཡིད་ཕངས་པ་ཞིག་ཡིན་ལ། ཡིད་དུ་འོང་བའི་འཇིག་རྟེན་འདི་ནི་སྲོག་ཆགས་གཞན་གྱི་སྲོག་ཤོར་བ་དང་སྡུག་བསྔལ་མྱང་བ་ལ་བརྟེན་ནས་གནས་དགོས་བ་དེ་ཇི་འདྲའི་སྐྱོ་དགོས་བ་ཞིག་རེད་ཨང་། མནོ་བསམ་གཏོང་ཤེས་ན། འཇིག་རྟེན་ཁམས་ལ་གནོད་འཚེ་འབྱུང་བ་རྒྱུན་མི་ཆད་པ་དང་མིའི་རིགས་ཀྱི་ཤའི་ཁ་ཟས་སྤྱོད་པ་ཐལ་དྲགས་པ་གཉིས་གཅིག་ལ་གཅིག་འགྲན་གྱིས་འཕེལ་བཞིན་པས་སའི་གོ་ལའི་བདེ་སྡུག་དེ་མིའི་ཁ་ཟས་དང་ཉེ་བར་འབྲེལ་བའི་རྒྱུ་འབྲས་ཀྱི་གོ་རིམ་འདིང་ངེས་ཤེས་ཟབ་མོ་སྐྱེས་རྒྱུ་ནི་དུས་རབས་འདིས་གནང་བའི་གདམས་པ་ཟབ་མོ་ཞིག་ཡིན་པར་འདོད། 
    གསུམ།   དེ་ཡང་མིའི་རིགས་ཀྱི་ཤེས་རིག་འཕེལ་རྒྱས་ལ་ལག་རྗེས་ཆེན་པོ་བཞག་པའི་མཁས་མཛངས་ཅན་གྱི་སྐྱེས་བུ་ཆེན་པོ་སྟེ་ཨན་སི་ཐན། ཏཱ་ཧྥེན་ཆི། ཐོར་སི་ཐེ། ཨེ་ཏའི་ཧྲིན། ལིན་ཁན། ཞོ་པའོ་ན། ཧྥུ་རན་ཁུ་རེ། གན་རྡི་སོགས་ཀྱིས་སེམས་ཅན་གཞན་བསད་དེ་ཤའི་ཁ་ཟས་བྱེད་པ་རྒོལ་གཏམ་དྲག་པོ་བཏང་ཡོད་དེ། རྒྱུ་མཚན་ནི་ཤའི་ཁ་ཟས་ཀྱིས་སའི་གོ་ལ་དང་མིའི་རིགས་རང་ཉིད་ལ་གནོད་འཚེ་ག་འདྲ་གཏོང་བཞིན་ཡོད་པ་གསལ་བོར་རྟོགས་པས་སོ། སྲོག་ཆགས་ལ་ལ་ཞིག་ལ་མི་ལས་ལྷག་པའི་བླ་མེད་ཀྱི་རང་གཤིས་མངའ་བས་དེ་ནི་ང་ཚོས་མིག་དཔེ་ལྟ་ས་ཡིན་ལ། སྲོག་ཆགས་ལ་ལ་ཞིག་ནི་ནམ་ཡང་ཉམ་ཆུང་ནུས་མེད་དུ་འཚོ་བཞིན་ཡོད་པས་དེ་ནི་ང་ཚོས་སྲུང་སྐྱོབ་བྱ་ཡུལ་ཀྱང་ཡིན། མིའི་རིགས་ཀྱིས་རང་གི་ཚེ་སྲོག་ལ་གཅེས་བ་ཇི་བཞིན་སྲོག་ཆགས་གཞན་ལ་རང་དབང་གི་ཐོབ་གནས་ཤིག་སྤྲད་ན་གོ་ལ་ཧྲིལ་བོར་ཞི་བདེ་དང་འཆམ་མཐུན་རྒྱས་འོངས་ལ། གོ་ལའི་བདག་པོ་རུ་ཁས་འཆེ་བའི་མིའི་རིགས་ལ་གཏན་བདེ་ཡི་འོད་སྣང་ཞིག་བསྐྱལ་འོང་། གཞན་ཡང་དེང་རབས་ཀྱི་གསོ་རིག་ཞིབ་འཇུག་མཁན་པོ་དག་གིས་བདེན་དཔང་བྱས་པ་ནི། མིའི་བདེ་ཐང་གི་གཤེད་མ་དྲག་པོ་ནི་ཤའི་ཁ་བཟས་ཡིན་ཏེ། སྐྲན་ནད་དང་ཀླད་ཁྲག་གི་ནད། ཁྲག་ཤེད་རྒྱས་པའི་ནད། གཅིན་སྙིའི་ནད། འཚོ་བཅུད་མངས་པའི་ནད། མཆིན་ནད་དང་མཁལ་ནད་རིགས་ལ་སོགས་པ་ཚང་མ་ཤའི་ཁ་ཟས་དང་ཉེ་བར་འབྲེལ་བ་ཡོད་པར་སྨྲའོ། །ཨ་རིའི་སྨན་པ་སྐོར་ཞིག་གིས་བརྟག་དཔྱད་བྱས་པ་ལྟར་ན། ཤའི་ཁ་ཟས་ལ་བརྟེན་ནས་བྱུང་བའི་ནད་རིགས་སྨན་བཅོས་བྱེད་པ་ལ་ལོ་རེར་ཕལ་ཆེར་ཨ་སྒོར་དུང་ཕྱུར་ལྔ་བརྒྱ་ཡས་མས་སྤྱོད་དགོས་པས་འཛམ་གླིང་ཧྲིལ་བོར་རིགས་བསྒྲེ་ཡིད་ལ་མི་ཤོང་བའི་ཚད་ལ་སླེབས་ཡོད་པས་མིའི་རིགས་ཀྱི་རྒྱུ་ནོར་མང་པོ་ཞིག་ཀྱང་དོན་མེད་ཆུད་ཟོས་སུ་འགྲོ་བཞིན་པ་རྟོགས་སླའོ། གང་ལྟར། ཤ་བཟའ་བ་ནི་དལ་བའི་རང་བཞིན་གྱི་དུག་སྨན་བཞེས་པ་དང་གཉིས་སུ་མ་མཆིས་ཏེ། ཤ་བཟའ་བ་དང་ཤ་བཟའ་བའི་ཕྱིར་དུ་ཕྱུགས་རིགས་གསོ་སྤེལ་བྱེད་པ་དེས་མིའི་རིགས་ཀྱི་ཀུན་སྤྱོད་དང་སྐྱེ་ཁམས་སྲུང་སྐྱོབ་གཉིས་ཆ་ནས་ཁྱིམ་གཞི་དྲོན་མོ་འདི་རྩ་བ་ནས་བརླག་བཞིན་ཡོད་པས། ཤེས་ནས་སྨྲ་བར་འདོད་པ་རྣམས་ཀྱིས་ཤའི་ཁ་ཟས་བཀག་སྡོམ་བྱེད་རྒྱུ་ནི་ཇི་འདྲའི་གལ་འགང་ཆེ་བའི་བྱ་བ་ཞིག་རེད་ཨང་།།