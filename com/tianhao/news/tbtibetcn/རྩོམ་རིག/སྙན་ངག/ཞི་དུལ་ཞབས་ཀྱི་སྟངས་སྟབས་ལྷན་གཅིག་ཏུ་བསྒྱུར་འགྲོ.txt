ཞི་དུལ་ཞབས་ཀྱི་སྟངས་སྟབས་ལྷན་གཅིག་ཏུ་བསྒྱུར་འགྲོ
༄༅།།ཞི་དུལ་ཞབས་ཀྱི་སྟངས་སྟབས་ལྷན་གཅིག་ཏུ་བསྒྱུར་འགྲོ
ཡུལ་ཤུལ། གླིང་བུ་སྙེ་མ།
ཆོས་སྲིད་པདྨོ་འཛུམ་པའི་ཤེས་རིག་གི་གླིང་ནས།།
ཉམ་ཆུང་ཕུ་ནུའི་ལག་ཟུང་དམ་པོ་རུ་སྦྲེལ་ཏེ། དམངས་གཙོའི་འོད་ཀྱིས་འཁྱུད་པའི་ལྷོ་ཕྱོགས་ཀྱི་མོན་ལ།།
གོམ་པའི་འདེགས་འཇོག་ཡངས་མོ་ལྷན་གཅིག་ཏུ་བསྒྱུར་འགྲོ།
འདབ་དྲུག་ཁ་བ་འཐོར་བའི་རྫ་སྤང་གི་མཚམས་ནས།།
ཡུ་མོ་མ་བུའི་དམིགས་འདུན་གཞི་གཅིག་ཏུ་བསྐོར་ཏེ།།
བག་ཡངས་མེ་ཏོག་བཞད་པའི་ཞི་བདེ་ཡི་གླིང་དུ།།
རྐང་བཞིའི་བང་རྩལ་སྐྱེན་མོ་ལྷན་གཅིག་ཏུ་བསྒྱུར་འགྲོ།
རྩྭ་ལྗང་མགོ་བོ་གཟེངས་པའི་ནོར་འཛིན་གྱི་འགྲམ་ནས།།
གངས་ཕྲུག་ཕོ་མོའི་སེམས་པ་དབྱེར་མེད་དུ་བསྲེས་ཏེ།།
འདབ་རྫབ་དྲི་མས་དབུལ་བའི་སྤྲིན་དཀར་གྱི་གྲོང་དུ།།
བགྲོད་བྱེད་རྟ་ཕོ་མཐུར་མེད་ལྷན་གཅིག་ཏུ་བསྒྱུར་འགྲོ།
དོན་གཉིས་ཉི་ཟླ་འཛུམ་པའི་ངུར་སྨྲིག་གི་ཚལ་ནས།།
དམ་གཙང་སྤུན་ཟླའི་ཁ་ཕྱོགས་རི་ཁྲོད་ལ་གཏད་དེ།།
སྡུག་བསྔལ་རང་སར་གྲོལ་བའི་བདེ་ལྡན་གྱི་ཞིང་དུ།།
ཞི་དུལ་ཞབས་ཀྱི་སྟངས་སྟབས་ལྷན་གཅིག་ཏུ་བསྒྱུར་འགྲོ།
ཚང་ཚིང་གཡུ་ལོ་འཁྲིགས་པའི་ནགས་ཀླུང་གི་གསེབ་ནས།།
སྤུ་སྡུག་འཇོལ་མོའི་སྙན་དབྱངས་བརྗོད་དོན་གྱིས་སྤྲས་ཏེ།།
བདེ་སྐྱིད་འོ་མཚོས་གཏམས་པའི་སྐབས་གསུམ་གྱི་ཚལ་དུ།།
རབ་མཛེས་གཤོག་པའི་ལྡེམ་མྱུར་ལྷན་གཅིག་ཏུ་བསྒྱུར་འགྲོ
རྟ་ནོར་གཅལ་དུ་བཀྲམས་པའི་གནའ་གྲོང་གི་དཀྱིལ་ནས།།
ཐ་ཤལ་རྫི་བོའི་ལུས་པོ་གཟབ་གོས་ཀྱིས་བརྒྱན་ཏེ།།
ལྔ་རིག་ཤེས་བྱ་འཁྲིལ་བའི་མཚོ་ཆེན་གྱི་དབུས་སུ།།
མྱུར་མགྱོགས་འཕྲུལ་གྱི་ཁ་ལོ་ལྷན་གཅིག་ཏུ་བསྒྱུར་འགྲོ།