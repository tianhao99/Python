སྤྲང་པོ་ཐེའུ་རང་གི་ཕོ་བྲང་དུ་ཕྱིན་པའི་སྒྲུང་།
སྔོན་ས་ཕྱོགས་ཀུན་ཏུ་ལྟོ་བསླངས་ནས་འཚོ་བ་སྐྱེལ་བའི་སྤྲང་པོ་ཞིག་ཡོད།   ཉིན་ཞིག་སྤྲང་པོ་དེ་གཅིག་པུར་ཡུལ་གཞན་ཞིག་ལ་ལྟོ་སློང་བར་འགྲོ་སྐབས།   སྐོམ་ཡང་ཆུ་མ་རྙེད་པར་རྩམ་སྐྱ་ཅུང་ཟད་འགམས་པ་དང་རྩྭ་རྐང་ཞིག་གིས་སོ་འདྲུ་བཞིན་ཐང་ཆད་དེ་གཉིད་དུ་ཡུར།   དུས་དེར་ཐེའུ་རང་ཁྱུ་གཅིག་སྤྲང་པོ་དེའི་འགྲམ་སླེབས་ཏེ་ཡ་མཚན་སྐྱེས་ཤིང་། ཐེའུ་རང་ལས་སྤྲང་པོ་དེའི་སོ་བར་འདྲུ་བྱེད་ཀྱི་རྩྭ་རྐང་དེ་མཐོང་ནས་འདི་ནི་གནའ་ཤི་ཞིག་རེད། དེ་མིན་ན་ཁ་ནས་རྩྭ་ཅི་ལ་སྐྱེས་ཟེར། ཡང་ཐེའུ་རང་ལ་ལས་འདི་ནི་ད་ཤི་ཞིག་རེད།   དེ་མིན་ན་ཁ་ལ་རྩམ་པ་ཅི་ལ་འགོས་ཟེར།   སྤྲང་པོ་གཉིད་ལས་སད་ཀྱང་ཐེའུ་རང་འདི་ཚོས་ཅི་བྱེད་པར་ལྟ་སྙམ་སྟེ་མུ་མཐུད་དུ་ཤི་ཁུལ་བྱས་ཏེ་བསྡད།   མཐར་ཐེའུ་རང་ཞིག་ན་རེ།   “ང་ཚོས་ཕོ་བྲང་དུ་ཁྱེར་ཏེ་རྒྱལ་པོར་གཟིགས་སུ་བཅུག་ན་མི་ལེགས་སམ”ཞུས་པས་ཚང་མ་དེར་འཐད།   ཁོ་ཚོས་གཡས་གཡོན་མདུན་རྒྱབ་ནས་བཏེགས་ཏེ་བདེ་མོའི་ཐང་།   རི་བོའི་རྩེ།   གཡང་གཟར་བྲག་སོགས་བརྒྱུད་པས་ཐེའུ་རང་ཕོ་བྲང་དུ་སླེབས།   དེ་ནི་ཤིན་ཏུ་མཚར་ཞིང་ནང་དུ་གསེར་དང་། དངུལ་དང་།   གཡུ་བྱུར་དང་། མུ་ཏིག་ལ་སོགས་རིན་པོ་ཆེའི་རིགས་གྲངས་ལས་འདས་པ་ཁྲ་ཆིལ་ལེར་འདུག ཐེའུ་རང་རྣམས་ཀྱིས་རོ་དེའི་རྒྱུ་མཚན་ཐེའུ་རང་དཔོན་པོ་ལ་ཞིབ་ཏུ་ཞུ་སྐབས་ཐེའུ་རང་དཔོན་པོ་གསེར་ཁྲི་ལ་ཟུར་འདུག་ཅིག་བྱས་ཏེ་“རོ་ཁྱེར་ཤོག”ཟེར། རོ་ཐེའུ་རང་དཔོན་པོའི་མདུན་དུ་སླེབས་མ་ཐག་སྤྲང་པོ་ཧོབ་སྟེ་ཡར་ལངས་ཤིང་ཁ་ནས་ཀི་རིང་ཞིག་བཏབ་ཅིང་ཕོ་བྲང་ནང་གི་ཅ་ལག་རྣམ་གཡས་གཏོར་གཡོན་གཏོར་བྱས་པས་ཐེའུ་རང་རྣམས་སྐྲག་སྟེ་མགོ་བོ་ལག་པས་འགེབས་བཞིན་ཙི་ཙི་ཞེས་སྐད་ངན་འདོན་བཞིན་གར་སོང་ཆ་མེད་དུ་གྱུར།   དེ་ནས་སྤྲང་པོས་རིན་པོ་ཆེ་རྣམས་བསྣམས་ཏེ་ཡུལ་དུ་ལོག་ཅིང་།   གསེར་དངུལ་བཀོལ་ནས་ཁང་ཁྱིམ་ལས་ཤིང་ཆུང་མ་བསུས་པས་ཡུལ་དེ་ན་འདོད་རྔམ་ཅན་གྱི་ཕྱུག་པོ་ཞིག་ཡོད་པ་དེས་མཐོང་སྟེ་རྒྱུ་མཚན་དྲིས་པས་སྤྲང་པོས་མ་གསང་མ་སྦེད་པར་ཡོངས་སུ་བཤད། 
ཉིད་ཞིག་འབྱོར་ལྡན་གྱིས་སྤྲང་ཆས་སྤྲས་ཏེ་ས་སྟོང་དེར་ཉལ་ཞིང་སྦྲང་པོ་ལྟར་བསྡད། དུས་དེར་ཐེའུ་རང་རྣམས་འཛོམས་ཏེ་ཡ་མཚན་བྱེད་ཅིང་། ཁོ་ཚོ་རྩོད་པ་བྱས་མཐར་ད་གཟོད་རྒྱལ་པོའི་དྲུང་དུ་ཁྱེར་རྒྱུ་འཐད་དེ་གཡས་གཡོན་མདུན་རྒྱབ་ནས་བཏེགས་ཏེ་རྒྱལ་པོའི་དྲུང་དུ་ཁྱེར། སྐབས་དེར་གཡང་གཟེར་བྲག་ཟོམ་ཞིག་ལ་སླེབས་པས་འབྱོར་ལྡན་པ་དེ་སྐྲག་སྟེ་ཁོག་སྟོད་བཏེགས་ནས་སྐུ་མཁྱེན་ཞེས་སྨྲས་པ་ན།   ཐེའུ་རང་རྣམས་ཀྱིས་རོ་ལངས་བརྒྱབ་བྱུང་ཟེར་བཞིན་ཕྱོགས་བཞིར་བྲོས་པས་ཁོ་རང་གཡངས་སར་དེར་ལྷུང་སྟེ་ཤ་འཐོར་རུས་འཐོར་དུ་གྱུར་ཏོ། །