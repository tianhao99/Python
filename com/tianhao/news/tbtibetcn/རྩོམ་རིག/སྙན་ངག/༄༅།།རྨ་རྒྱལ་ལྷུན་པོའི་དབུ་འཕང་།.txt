༄༅།།རྨ་རྒྱལ་ལྷུན་པོའི་དབུ་འཕང་།
དང་པོའི་དུས་ན་ཁོ་བོ་ཡང་།།
ན་ག་རྩེན་པའི་གྲོང་ཁྱེར་ཆེ།།
རླབས་ཕྲན་རྐང་བའི་སྟང་སྟབས་ཀྱིས།།
ནོར་འཛིན་ཡངས་པའི་མཐའ་ལ་ཉུལ།།
བེེཌཱུར་གསར་བའི་མེ་ལོང་ཞིག།
རང་བྱུང་འཛིན་མའི་རྒྱན་དུ་བྱིན།།
བག་ཕེབས་ཉམས་དགའི་བདེ་བ་ཙམ།།
ནམ་ཟླ་སྐྱེལ་བའི་གྲོགས་སུ་རེ།།
ཀྱེ་མ་རང་བྱུང་བྱེད་པོ་ཁོ།།
འཇིགས་རུང་སྲིན་པོ་ཁྲོས་པའི་ཟླ།།
སྣ་ཚོགས་བརྣག་དཀའི་ཆོ་འཕྲུལ་སྟོང་།།
ཉམ་ཆུང་སྙིང་གི་གཤེད་དུ་སྒྲུབ།།
དེའི་ཚེ་ཇོ་མོ་ཁ་བའི་རི།།
ཐོག་མར་དབུ་འཕང་གྱེད་དུ་བཏེགས།།
བདག་ཀྱང་སྙིང་ལ་རུས་པ་བཅངས།།
འཇིགས་སྐྲག་དུག་ཆུ་ཐང་ལ་བསྐྱུར།།
 
བར་དུ་ལུས་སེམས་ཉམ་ཕྲ་ཡང་།།
མཐོན་མཐིང་ནེ་ཙོའི་སྒྲོ་ཐུལ་བཀླུབས།།
འཇམ་མཉེན་རྩྭ་ལོའི་རྦ་རླབས་རིས།།
བསིལ་རླུང་ལག་པའི་འགྲོས་དང་རྩེན།།
འབྱོར་བ་ནོར་གྱི་ཕྱྭ་གཡང་འབུམ།།
དབུ་ནག་དགྱེས་པའི་དཔལ་དུ་ཕབ།།
ལུས་སེམས་ལྷོད་པའི་བདེ་བ་ཙམ།།
འཚོ་བ་འཕུར་བའི་དཔལ་དུ་རེ།།
ཀྱེ་མ་ཁེངས་ལྡན་མ་ནུའི་བུ།།
རྩིང་བོར་སྤྱོད་པའི་གཅན་གཟན་ཁྱུ།།
སྣ་ཚོགས་གདུག་པའི་དམུ་རྒོད་འགྲོས།།
ལུས་དང་སྲོག་གི་ཆོམ་པོར་རྒྱུ།།
ཇོ་མོ་ཟླ་ཤེལ་བརྩེགས་པའི་རི།།
ཡང་བསྐྱར་དབུ་འཕང་གཟེངས་སུ་བསྟོད།།
བདག་ཀྱང་བཟོད་པའི་གོ་སྐབས་བྲལ།།
བརྙས་བཞག་རྩྭ་ལོ་མེ་ལ་བསྲེགས།།
དེང་ནི་དུས་ཀྱི་སྣང་བྱེད་ཀྱིས།།
ཟླ་གཞོན་བཞུས་པའི་བཅུད་ལ་འཐུང་།།
མན་ཤེལ་དྭངས་མའི་བ་གམ་ཅན།།
བསིལ་བའི་ལྗོངས་ན་དཔལ་དུ་ཆེ།།
འཇོ་སྒེག་གསར་བའི་ལང་ཚོ་ཡིས།།
ཉི་མའི་ལྷ་ལ་རྩེ་དགའ་བྱིན།།
ང་ཁྱོས་སྙོམ་པའི་བདེ་བ་ཙམ།།
དུས་དྲུག་འདའ་བའི་ཐབས་སུ་རེ།།
ཀྱེ་མ་ཉིན་བྱེད་ལྷ་བུ་ཡང་།།
ཁྲག་ལ་རྔམ་པའི་སྲིན་བུ་ཉིད།།
སྣ་ཚོགས་ཀྱ་ཀྱུའི་ཁུགས་པ་ཡིས།།
མགྲིན་པའི་འཁྲི་ཤིང་འཁྲིལ་ལ་རིངས།།
ཇོ་མོ་ཀེ་ཤའི་ལྷུན་པོ་ནི།།
དབུ་འཕང་གསར་དུ་སྟོད་ལ་ཕྱོགས།།
བདག་ཀྱང་དོན་ལ་ངེས་ཤེས་རྙེད།།
ལ་རྒྱའི་མགོ་བོ་མཁའ་ལ་བཏེགས།།
 
ཞུམ་མེད་དབུ་ལོའི་རྒྱལ་མཚན་འདི།།
ཡང་ཡང་བཏེགས་པའི་ཐ་མ་ལ།།
དུག་ཚིགས་ཞགས་པ་རྐེད་ལ་བཅིངས།།
ཉིན་བྱེད་མེ་ལོང་བྲང་དུ་ཕབ།།
ཚངས་ཆེན་བགྲེས་པོའི་ཁྲི་སྟེང་ན།།
བརྒྱ་བྱིན་བུ་དང་དབུ་འཕང་སྙོམ།།
རེ་དོགས་བྲལ་བའི་བདེ་ཆེན་རོ།།
ཉམས་སུ་མྱོང་ལ་སོམ་ཉིས་དབེན།།
 དབང་འདུས་ཀྱིས་ཞུས།