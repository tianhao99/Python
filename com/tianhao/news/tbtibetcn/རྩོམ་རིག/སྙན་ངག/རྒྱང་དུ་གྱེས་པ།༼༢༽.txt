རྒྱང་དུ་གྱེས་པ།༼༢༽
རྒྱང་དུ་གྱེས་པ། ༼༢༽                                                                                                  
                                                                                 སྟག་འབུམ་རྒྱལ།      ཁོ་རང་དང་བཅས་པའི་ཁྱིམ་མི་དག་གིས་འདི་ལྟར་བཀྲེས་ལྟོགས་དང་གྲང་ངར་ཅི་ཡང་མྱོང་མ་དགོས་པར་འཚོ་བ་སྐྱིད་པོ་རོལ་ཡོང་བ་མ་རེད་དམ། ཁོས་ཧ་ཅང་འུ་ཐུག་ངང་ཨ་ཕའི་བཀའ་དང་ལེན་བྱེད་དགོས་བྱུང༌།      ཁོས་ནི་ཡང་བསྐྱར་ཁེ་ཉིན་གྱི་ལུག་དེ་གཉིས་འཚོང་ག་ལ་ཕོད། ཉིན་དེར་ཁོང་གཉིས་ཀ་དངོས་སུ་བཙོང་ནས་བཤའ་རུ་བཅུག་མེད་ཀྱང་ཁོང་གཉིས་ཀ་བཤས་རར་ཁྲིད་དེ་དེ་གའི་ཡོད་ཚད་མིག་ མཐོང་བྱུང་ཡོད་པས་མགོ་ལ་དམར་གསོད་ཐེངས་གཅིག་བྱས་པ་ལྟ་བུའི་འཇིགས་སྐྲག་དེ་མྱངས་ ཡོད་པ་རེད། ཁོས་ངག་ནས་ཡ་ལན་བྱིན་ཡང་ལྐོག་ཏུ་ལུག་གཞན་པ་གཉིས་ལ་བརྗེ་ནས་ཁྲིད་དེ་ཡོང་བ་རེད། ད་བར་དུ་ཁོས་མི་གཞན་ལ་རྫུན་གཏམ་གཅིག་ཀྱང་བཤད་མ་མྱོང་བས། ནམ་རྒྱུན་ཁོས་སྐད་ཆ་ཅི་ཞིག་བཤད་ཀྱང་སྡེ་བའི་མི་ཚང་མས་ཁོས་རྫུན་གཏམ་མི་སྲིད་པས་དེ་ལྟར་ཡིན་ངེས་རེད་ཟེར་གྱིན་ཡོད་ལ། ལྷག་པར་དུ་ཨ་ཕ་ནི་ཁོ་རང་ལ་ཡིད་ཧ་ཅང་ཆེ་བ་ཡིན། ཁོའི་སེམས་ལ་ཧ་ཅང་འུ་ཐུག་ཡོད་པའི་སྐབས་སུ་རྫུན་རེ་ཡང་མི་བཤད་ག་མེད་རེད་སྙམ།      ཁོས་ལུག་གཉིས་ཀ་ཁྱེར་ཏེ་རྫོང་མཁར་དུ་ཐོན་མ་ཐག་ཁེ་སྔོན་ལྟར་ཁ་ཆེ་དག་དེ་མ་ཐག་ཏུ་མཐའ་རུ་རུབ་བྱུང་མོད། ད་ནི་ཁོ་རང་ལ་ཡང་ཉམས་མྱོང་ཡོད་པར་གྱུར་བས་དོན་མེད་ཀྱི་འཚབ་སྣང་ཅི་ཡང་སྐྱེས་མ་བྱུང༌། འོན་ཀྱང་ལུག་གཉིས་ཀ་ནི་གློ་བུར་དུ་མི་མང་གིས་བསྐོར་བྱུང་བས་སྐྲ ག་དྲགས་ཏེ་ཧ་ཅང་ཉམ་ཞན་ངང་མགོ་བོ་དུད་ནས་འདར་ཤིག་ཤིག་བྱེད་ཀྱིན་འདུག་པས་དེ་སྔོན་ལུག་ཁྱུ་ན་ཡོད་དུ ས་ཀྱི་ལུས་ཀྱི་བོངས་དང་བལ་གྱི་གཟི་མདངས་ཡོད་ཚད་ཀྱང་སྐད་ཅིག་ཉིད་ལ་གར་སོང་ཆ་མེད་དུ་གྱུར་འདུག ད་ནི་ལུག་གི་རྣམ་འགྱུར་དེ་དག་ཀྱང་ཁོ་རང་ལ་འདྲིས་ཆ་ཡོད་པར་གྱུར་བས་དེ་སྔ་ལྟ་བུའི་སྙིང་རྗེ་བའི་ཚོར་སྣང་དྲག་པོ་དེ་འདྲ་ཡང་མེད་པར་གྱུར༌། ཁ་ཆེ་བ་དག་གིས་རང་རང་ས་ནས་ལག་གང་སྔ་བྱས་ཏེ་ལུག་གང་ཉོ་རྒྱུ་ཡིན་པར་ངོས་གདགས་ཀྱིན་འདུག་ཅིང༌། དེ་དག་གི་ཁྲོད་དུ་ཁེ་སྔོན་ལུག་ཉོ་རྩིས་བྱས་པའི་མི་རེ་གཉིས་ཀྱང་འདུག་པས། ཁོ་ཚོས་ཀུ་རེ་འམ་བདེན་གཏམ་འདྲེས་མའི་ངང༌།“ཡ་ཨ་རོགས། དེ་རིང་ལུག་འཚོང་རྒྱུ་ཨེ་ཡིན”ཟེར།      ཁོས་འདང་རྒྱག་ཅི་ཡང་མེད་པའི་སྒོ་ནས“འཚོང་རྒྱུ་ཡིན་ཟེར་ནས་ཁྲིད་ཡོང་བ་ཡིན། དེ་མ་གཏོགས་ང་རང་འདི་གར་ཡོང་དོན་མེད”ཅེས་བཤད།       ཁ་ཆེ་བ་གཞན་གཅིག་གིས་ཁོ་ལ་རྒྱབ་སྐྱོར་བྱེད་ཀྱིན་ཡོད་པའི་ཚུལ་གྱིས“ལུག་འཚོང་ངེས་རེད། ང་ཚོས་དེད་ནས་ལུག་འཚོང་སར་འགྲོ་ལ་གོང་གཏམས་ཆོག གོང་ཡང་འགྲིག་ངེས་རེད”ཟེར།        ལུག་འཚོང་ས་ཟེར་བ་ནི་ཁེ་སྔོན་སོང་བའི་བཤས་རའི་ནང་ཟེར་གྱིན་པ་རེད་པས་ཁོས་དེ་འཕྲལ་འཚེར་སྣང་དང་བཅས་ཏེ“ལུག་འཚོང་སར་འགྲོ་མི་འདོད། ཉོ་ངེས་ན་འདི་གར་གོང་གཏམས་ཆོག”ཅེས་བཤད་ནས་རྐང་འོག་གི་གནས་འདི་གཞན་གྱིས་འཕྲོག་འགྲོ་བར་དོགས་པ་ལྟར་གོམ་པ་བརྟན་པོ་བྱས་ནས་འགུལ་རྒྱུ་མིན་པའི་བཟོ་ལྟ་བསྟན།        ཁ་ཆེ་བ་དེ་ཡང་ཡ་མཚར་བ་ལྟར་གྱུར་སོང༌། “དེ་ཅི་རེད། འདི་གར་འཚོང་བརྒྱབ་ན་བཟོ་ཚོང་ཅུས་ང་ཚོར་ཆད་པ་གཅོད་ངེས་རེད། ལུག་འཚོང་སར་འགྲོ”ཟེར།        ཁོས་སྒུལ་རྒྱུ་མེད་པའི་ངང་ལག་པ་འཕྲེད་དུ་གཡུགས་ཀྱིན་དུ“དེ་གར་འགྲོ་དགོས་ན་ངས་ལུག་མ་བཙོང་ཡང་ཆོག དེ་གར་འགྲོ་མི་སྲིད”ཅེས་བཤད།        ཁ་ཆེ་བ་ཚོ་ཡང་ཁོའི་རྣམ་འགྱུར་ལ་བལྟས་ནས་མཚར་སྣང་དང་དགོད་ཀྱིན་འདུག “འགྲོ་དང་སྐྱོན་ཡོད་པ་མ་རེད། ང་ཚོས་ཁྱོད་ཀྱི་ལག་ནས་ལུག་འཕྲོག་མི་སྲིད”ཟེར།        ཁོ་ནི་གནས་དེ་རུ་ཕ་བོང་བཞིན་དུ་བསྒུལ་རྒྱུ་མེད་པར“ལུག་མི་འཕྲོག་ཀྱང་དེ་གར་འགྲོ་མི་སྲིད”ཅེས་བཤད་རྗེས་བཤས་རའི་ནང་གི་རྣམ་པ་དེ་དག་སླར་ཡང་བསྐྱར་དྲན་ཞིག་བྱས་ཏེ། དེ་ག་ནི་དམྱལ་བ་མངོན་སུམ་རང་རེད་པས་དེ་གར་འགྲོ་མཁན་སུ་ཡོད་དམ་སྙམ།        ཁ་ཆེ་བ་ཞིག་གིས་ཕལ་ཆེར་ཁོའི་འདོད་ཐོག་ཏུ་བཞག་པ་ལྟ་བུའི་རྣམ་འགྱུར་ཞིག་བསྟན་ནས། “ཡ། འོ་ན་ཁྱོད་ཀྱིས་ཤོད་དང༌། ལུག་གཉིས་ཀ་སྒོར་མོ་དུ་བྱས་ནས་བཙོང་རྒྱུ་ཡིན། ང་ཚོས་ཚོང་ཨེ་འགྲིག་བལྟ”ཟེར།        ནོར་བུས་གཏམས་རྒྱུ་མེད་པའི་བཟོ་བལྟ་བསྟན་ནས“ལུག་རེར་སྒོར་དྲུག་བརྒྱ་ལྔ་བཅུ་དགོས”ཞེས་བཤད་རྗེས་སུ། སེམས་ལ་ཁེ་སྔོན་ཁོ་ཚོས་ཁ་ཚུར་གྲགས་ལ་སྒོར་ལྔ་བརྒྱ་སྟེར་ཟེར་བས་ད་ལྟ་དྲུག་བརྒྱ་དང་ལྔ་བཅུ་བཤད་པའང་ཅུང་ཉུང་ཐལ་རེད་སྙམ། འོན་ཀྱང་ཁོས་ཁ་གྲགས་མ་ཐག་འགྲམ་གྱི་ཁ་ཆེ་བ་དག་གིས་གོ་མ་མྱོང་བའི་ཀུ་རེ་ཆེན་པོ་ཞིག་ ཐོས་བྱུང་བ་ལྟར་ཧབ་དགོད་ཆིལ་ལེར་གྱུར་ཅིང༌། འགའ་རེས་དགོད་བཞིན་དུ“ཁྱོད་ཀྱིས་ཚོང་རྒྱག་མ་མྱོང་བར་འདུག ཁྱོད་ཀྱིས་བཙོང་གིན་པ་ནི་ལུག་ཡིན་པ་མ་གཏོགས་སྐམ་གཡག་མ་རེད”ཟེར།        ཁོ་རང་ཧ་ཅང་ཡིད་མི་ཆེས་པའི་ངང་ཁོ་ཚོ་མི་རེ་རེའི་གདོང་ལ་མིག་ཉུལ་བྱེད་ཀྱིན་དུ༌།“འོ་ན་ཁྱོད་ཚོས་དུ་སྟེར་རྒྱུ་ཡིན་”ཞེས་དྲིས། སྐབས་འདིའི་ཁོའི་བཟོ་ལྟར་བལྟས་ཚོད་ཀྱིས་ཀྱང་ཁོ་ལ་ལུག་འཚོང་བའི་ཉམས་མྱོང་མེད་པ་རང་བཞིན་གྱིས་ཤེས་འོང༌། ཁ་ཆེ་བ་དག་གིས་དགོད་བཞིན་དུ་ཕན་ཚུན་ལ་ཁ་བརྡ་བྱེད་པ་ལས་ཁོའི་དྲི་བ་དེ་ནི་མ་ཐོས་པ་ལྟར་བྱེད་ལན་མི་གདབ་པར་འདུག ཅུང་མ་འགོར་བར་ཁ་ཆེ་ལོ་ཆུང་ཞིག་གིས་ཁོར་བལྟས་ནས་དགོད་ཀྱིན་དུ་མཛུབ་མོ་གཉིས་ཡར་བསྒྲེངས་ནས“ཨ་རོགས། ལུག་རེར་སྒོར་མོ་བཞི་བརྒྱ་བྱིན་ཆོག བཙོང་རྒྱུ་ཨེ་ཡིན”ཟེར།          ཁ་ཆེ་ཚོང་བ་འདི་དག་གིས་ནི་ཁོ་ཚོ་རང་ཉིད་ཀྱིས་སྟེར་ཕོད་པའི་གྲངས་ཀ་ངོ་མ་དེ་གཏན་ནས་བཤད་མི་སྲིད་དེ། ཁོ་ཚོས་དང་ཐོག་རིན་གོང་དམའ་མོ་ཞིག་བཤད་དེ་ཕ་རོལ་བས་སྒོར་ག་ཚོད་ལ་འཚོང་ངེས་པར་ཉམས་ལ་བརྟག་པར་བྱེད་ཀྱིན་ཡོད་པས། རིམ་བཞིན་དུ་འདི་གའི་འབྲོག་པ་དག་གིས་ཀྱང་ཁོ་ཚོར་ལད་མོ་བྱས་ཏེ་དང་ཐོག་རིན་གོང་མཐོན་པོ་ཞིག་བཤད་དགོས་པར་གྱུར། ཕན་ཚུན་གཉིས་ཀས་ཀྱང་རང་རང་གི་བཤད་པའི་སྐད་ཆ་དེ་དྲང་བཤད་མིན་པའི་གཡོ་སྒྱུ་ཞིག་ཡིན་པ་ གསལ་བོར་ཤེས་ན་ཡང་ཁོ་ཚོ་རང་བཞིན་གྱིས་གཡོ་སྒྱུ་དེ་ལ་གོམས་ལོབས་སུ་གྱུར་བ་དང༌། ཐ་ན་དེ་ནི་གཡོ་སྒྱུ་ཞིག་ཡིན་པར་གཏན་ནས་ངོས་མི་འཛིན་པར་དེ་ནི་ཉོ་ཚོང་བྱེད་པར་དུ་ཡོད་དགོས་པའི་མན་ངག་ཅིག་གམ་ཉམས་མྱོང་ཞིག་ཏུ་སྙམ་ཡོད་པ་རེད།          ཁོས་ཁྲེལ་དགོད་ཅིག་བྱས་ནས“ངས་ཀྱང་ཤབ་བཟན་བཙོང་གིན་པ་ཡིན་པ་ལས་ལུ་གུ་བཙོང་གིན་པ་མ་རེད། སྒོར་བཞི་བརྒྱར་བཙོང་མི་སྲིད”ཟེར་བཞིན་འགྲམ་གྱི་ཁ་ཆེ་བ་རྒན་པ་དེའི་གདོང་ལ་བལྟ་ཙམ་བྱས།