པདྨ་ཚེ་བརྟན་གྱིས་ངའི་ཕུགས་འདུན་ནི་བོད་ཤ་སྟག་གི་གློག་བརྙན་ཕབ་བསྐྲུན་བྱ་རྒྱུ་དེ་ཡིན་ཟེར།
༢༠༠༥ལོར་པདྨ་ཚེ་བརྟན་ལ་སྐབས༢༥པའི་ཀྲུང་གོའི་གློག་བརྙན་གསེར་བྱའི་གཟེངས་རྟགས་ཀྱི་ཆེས་ཕུལ་བྱུང་གི་བརྩམས་ཆོས་ཐོག་མའི་གཟེངས་རྟགས་ཐོབ།         པདྨ་ཚེ་བརྟན་ནི་མཚོ་སྔོན་བོད་ཁུལ་དུ་འཚར་ལོངས་བྱུང་ཞིང་།  རིག་གསར་གྱི་སྐབས་སུ་སྙིགས་རྫས་བསྡུ་ཉོ་ས་ཚིགས་ནས་ཕྱི་རྒྱལ་གྱི་སྒྲུང་དཔེ་བརྐུས་པ་དང་།  དགོན་པ་ནས་ཀྲོ་པེ་ལིང་གི་གློག་བརྙན་ལ་བལྟས་པ་ནས་རིམ་བཞིན་རྩོམ་རིག་དང་གློག་བརྙན་གྱི་ལམ་བུ་ཞུགས་མཁན་ཞིག་ཡིན།    ༢༠༠༥ལོར་པདྨ་ཚེ་བརྟན་ལ་སྐབས༢༥པའི་ཀྲུང་གོའི་གློག་བརྙན་གསེར་བྱའི་གཟེངས་རྟགས་ཀྱི་ཆེས་ཕུལ་བྱུང་གི་བརྩམས་ཆོས་ཐོག་མའི་གཟེངས་རྟགས་ཐོབ་པ་དང་། དེར་ཀུན་གྱིས་པདྨ་ཚེ་བརྟན་གྱིས་བོད་ཀྱི་གློག་བརྙན་གྱི་བ་དན་བསྒྲེངས་པའི་འོས་འགན་ཕྲག་ཏུ་བཞེས་ཞེས་པའི་གླེང་ཕྱོགས་བྱུང་།  ཁོང་རང་ཉིད་ལ་མཚོན་ན་དེ་ལས་ལྡོག་ཏེ། བོད་ཁུལ་ལྐོག་གྱུར་དུ་གཏོང་འདོད་མེད་པར་ཐད་ཀར་བརྙན་རིས་ཀྱི་ལམ་ནས་བོད་མིའི་ཉིན་རྒྱུན་འཚོ་བ་དང་བོད་ཀྱི་རིགས་གནས་ཀྱི་ཆོག་ཤེས་དང་བབ་ཆགས་པའི་གཤིས་བཟང་མཚོན་གང་ཐུབ་བྱེད་འདོད་པ་དེ་རེད།   ཁོང་གིས་གློག་བརྙན་ལས་ཞོར་དུ། དྲང་བདེན་དང་མཚར་ཉམས་ཀྱི་བྱེད་ཐབས་ལ་བརྟེན་ནས་སྒྲུང་གཏམ་འབྲི་བཞིན་ཡོད།  《མ་ཎི་རྡོ་འབུམ།  ལྷིང་འཇགས་ཀྱིས་རྡུང་》ཞེས་པའི་སྒྲུང་གཏམ་དུ་བོད་མི་རིགས་ཀྱི་ལྷིང་འཇགས་དང་།  སྡུག་ཡུས།  རེ་སྙེག་བཅས་ཀྱིས་ཁེངས་པའི་འཚོ་བ་མངོན་མཚོན་བྱས་ཡོད།   ཁོང་ན་རེ།  ཀྲུང་གོའི་གློག་བརྙན་བྱུང་ནས་ལོ་ངོ་བརྒྱ་འདས་ཤིང་།  ལོ་ངོ་བརྒྱའི་རིང་བོད་རིགས་ཤ་སྟག་གི་འཁྲབ་སྟོན་བྱས་པའི་གློག་བརྙན་ཅིག་བྱུང་མྱོང་མེད་པ་ནི་དངོས་ནས་ཡིད་ཕངས་པ་ཞིག་རེད་ཟེར། 　　བོད་རྒྱ་གཤིབ་སྡུར་བྱེད་པར་ང་རང་ཞེ་ནས་འཐད་པ་མིན།སོ་ཧུ་རིག་གནས།  སྔོན་ཆད་ཁྱེད་ཀྱིས“ང་ནི་བོད་པ་ཞིག་ཡིན།  ངའི་ཕུགས་སེམས་ནི་བོད་ཤ་སྟག་གི་གློག་བརྙན་ཕབ་སྐྲུན་བྱེད་རྒྱུ་སྟེ། ཆེས་སྤྱིར་བཏང་གི་ཚོགས་པར་དོ་སྣང་བྱས་ཏེ་ཆ་ཡོངས་སུ་རྫོགས་པའི་སྒྱུ་རྩལ་གྱི་ལམ་ནས་ཡང་བསྐྱར་མངོན་རྒྱུ་དང་།   གཏམ་རྒྱུད་ཕལ་བར་བརྟེན་ནས་བོད་ཁུལ་གྱི་ཉིན་རྒྱུན་འཚོ་བའི་ཕྱིའི་ལྷིང་འཇགས་འོག་དེ་ཉིད་དུ་གྲུབ་པའི་སྲོལ་རྒྱུན་དང་དེང་རབས།   དེ་མིན་ཆོས་ལུགས་ཀྱི་ཁ་དབུགས་སྟུག་པོའི་འོག་མི་དང་མིའི་བར་གྱི་བརྩེ་སེམས། གཞུང་གཤིས་དྲང་བའི་མིའི་ལྷད་མེད་ཀྱི་དད་པ་སོགས་གང་དགར་མཚོན་པར་འདོད།  དེ་དག་ནི་ངའི་ཕ་ཡུལ་གྱི་རྣམ་པ་ངོ་མ་ཡིན་ལ། འདོད་ཆུང་ཆོག་ཤེས་ལ་བསྟེན་པའི་གཞུང་དྲང་གི་གཤིས་བཟང་དེ་ཡིན”ཞེས་བཤད་མྱོང་།  སྐུ་ཉིད་ནས་གློག་བརྙན《ཁྱི་རྒན》གསར་རྩོམ་ཐད་ཀྱི་བསམ་ཚུལ་སྐོར་གླེང་རོགས་གནང་།པདྨ་ཚེ་བརྟན།   ངས་ཐོག་མར་ཁྱིའི་སྐོར་གྱི་སྒྲུང་གཏམ་ཞིག་འབྲི་འདོད་མོད་ཇི་ལྟར་འབྲི་དགོས་པའང་མི་ཤེས། ལོ་འདི་འགའི་རིང་འབྲོག་ཁྱིའི་འཚོ་གནས་ལ་འགྱུར་བ་བྱུང་ཡོད་པ་རྟོགས་རྗེས།  ནམ་རྒྱུན་ཁྱིའི་སྐོར་གྱི་གནས་ཚུལ་གང་མང་ཐོས་ཡོང་།  ཁ་ཤས་ནི་བསད་དེ་ཁྱིའི་ཤ་ཟ་བ་དང་།  ཁ་ཤས་ནི་བརྐུས་ནས་གྲོང་ཁྱེར་དུ་བཙོང་བ་ལྟ་བུ་རེད།   བོད་ཁུལ་དུ་ཁྱི་དང་མིའི་བར་ལ་བརྩེ་བ་ཟབ་པོ་ཡོད། རྒྱབ་ལྗོངས་ཆེན་མོ་དེའི་འོག   མི་ཁ་ཤས་ཀྱིས་གཏན་ནས་མི་བཙོང་པ་དང་།  ཁ་ཤས་ཀྱིས་ཁེ་ཕན་གྱི་དོན་དུ་བཙོང་བཞིན་འདུག་པ་སོགས་དེ་དག་ཕྱོགས་གཅིག་ཏུ་བསྡུས་ནས་ངའི་གཏམ་རྒྱུད་འདི་འདྲ་ཞིག་གྲུབ་པ་ཡིན།  གཏམ་རྒྱུད་འདི་བློ་བཀོད་བྱེད་དུས་ཆེས་ཐོག་མར་མཇུག་མཐའི་རྫོགས་ཚིག་དེ་ཁོ་ན་དྲན་བྱུང་བས། རྫོགས་ཚིག་དེ་ལ་བརྟེན་ནས་གློག་བརྙན་འདིའི་བྱུང་རིམ་གྲུབ་པ་ཡིན། སོ་ཧུ་རིག་གནས།  གློག་བརྙན་དེ་འཚོ་བ་དངོས་ལ་ཆེ་ཆེར་བརྟེན་འདུག      གློག་བརྙན་ནང་གི་བགྲེས་སོང་དེས་ཁོ་བོའི་ཕ་ནི་མཆོག་ཏུ་གྱུར་བའི་རྔོན་པ་ཞིག་ཡིན་ཟེར།པདྨ་ཚེ་བརྟན།  རེད་དེ།  ཁོའི་ཕ་ནི་མཆོག་ཏུ་གྱུར་བའི་རྔོན་པ་ཞིག་རེད་མོད།  ཁོ་རང་ཉིད་ཁྱི་ཚོང་རྒྱག་མཁན་ཞིག་ཏུ་གྱུར་ཡོད་པས་ཕ་བུ་གཉིས་ཀྱི་བར་ཁྱད་དེ་ལ་བརྟེན་ནས་གློག་བརྙན་ནང་གི་མི་སྣ་གཙོ་བོ་ཕ་དང་བུ་ཡི་བར་གྱི་བར་ཁྱད་དེ་བྱུང་བ་ཡིན།   བགྲེས་པོས་ཅི་ཐུབ་ཀྱིས་བྱ་དངོས་དེ་དག་རྒྱུད་འཛིན་བྱེད་འདོད་མོད།  ན་གཞོན་རྣམས་དུས་རབས་ཀྱི་བསླི་བྲིད་འོག འགོ་འཐོམས་ནས་ཁ་ཕྱོགས་ཀྱང་མི་རྙེད་པའི་ཚོད་དུ་སླེབས་ཡོད་པ་བསྟན་ཡོད། སོ་ཧུ་རིག་གནས།  ཉིན་དེར《ཁྱི་རྒན》ལ་བལྟས་རྗེས།  ངས་མཇུག་འབྲས་མི་འདྲ་བ་ཡོད་མིན་ལ་བསམ་མྱོང་།   ད་ནི་ཁྱེད་ཀྱིས་མཇུག་འབྲས་ལས་གཏམ་རྒྱུད་ལ་བློ་བཀོད་མཛད་པ་རྟོགས་སོང་།པདྨ་ཚེ་བརྟན།  གཏམ་རྒྱུད་འདི་ཆིག་རྐྱང་ལ་གཞིགས་དུས།  བུ་ཕྲུག་ལ་རྟོགས་སད། ཕྱིར་ལོག་པའི་རེ་བ་ཉག་ཅིག་སྦྱིན་ཡོད་ཟེར།      སོ་ཧུ་རིག་གནས།   ངས་ཁྱེད་ཀྱི་གློག་བརྙན《འཚོལ》ལས་ད་གཟོད་དྲི་མེད་ཀུན་ལྡན་ཞེས་པའི་བོད་ཀྱི་ཟློས་གར་དེ་རྟོགས་པ་ཡིན། དེར་བལྟས་པས་ང་ལ་སེམས་འགུལ་ཚད་མེད་ཐེབས།  དོན་དངོས་སུ《འཚོལ》ཞེས་པའི་གློག་བརྙན་ཧྲིལ་པོར་གཏམ་རྒྱུད་གསུམ་འདུག   གཅིག་ནས་དྲི་མེད་ཀུན་ལྡན་གྱི་ཟློས་གར་འདི་ལམ་དུ་བསྐྱོད་བཞིན་པ་ཞིག་རེད།  ལམ་བར་དུ་མི་སྣ་མི་འདྲ་པ་མང་པོས་དྲི་མེད་ཀུན་ལྡན་གྱི་ཟློས་གར་མི་འདྲ་བ་ཞིག་ཡང་དང་ཡང་དུ་འཁྲབ་འདུག  དེ་མཚུངས་སུ་གློག་བརྙན་ནང་སྔར་རབ་ཏུ་བྱུང་མྱོང་པའི་སྣེ་ཤན་པ་དེས་རང་གི་བརྩེ་དུང་གི་གཏམ་རྒྱུད་འཆད་བཞིན་འདུག་མོད།  གཏམ་རྒྱུད་དེ་གཉིས་ཀའི་རྒྱབ་ཏུ་མི་སྣ་གཙོ་བོ་སྐྱེས་མ་དེའི་བརྩེ་དུང་གི་གཏམ་རྒྱུད་ལས་མ་མཆིས།  ཡིན་ཡང་གཟིགས་མོ་བས་གཟིགས་པའི་ཐ་མར་གཏམ་རྒྱུད་གཉིས་ལས་མེད་པའི་སྣང་བ་སྟེར།  གློག་བརྙན་ལ་ཕར་བལྟས་ན་རབ་བྱུང་པ་དེས་རང་གི་བརྩེ་དུང་གི་གཏམ་རྒྱུད་ཅིག་བཤད་པ་དང་མཚུངས་ཀྱང་། དོན་དངོས་སུ་མི་སྣ་གཙོ་བོ་སྐྱེས་མ་དེ་བརྗོད་པ་མ་ཡིན་ནམ། པདྨ་ཚེ་བརྟན།  དེ་རེད།     ངས་ཁོའི་གཏམ་རྒྱུད་དེ་མེ་ལོང་ཞིག་གི་ཚུལ་དུ་བཀོད་ནས།  མི་སྣ་གཙོ་བོ་སྐྱེས་མ་དེ་དང་མི་སྣ་གཞན་དག་གིས་མེ་ལོང་དེ་ལས་རང་ཉིད་མཐོང་ཐུབ་པར་བྱས་ཡོད།《འཚོལ》ཞེས་པའི་གློག་བརྙན་གྱི་མཚོན་ཐབས་ལ་བྱེད་ཐབས་ཁ་ཤས་བཀོལ་ཡོད་མོད།  ཐབས་ཤེས་དེ་དག་གཏམ་རྒྱུད་ཀྱི་རྒྱབ་ཏུ་སྦས་ཡོད་ཟེར། སོ་ཧུ་རིག་གནས།   ཁྱེད་ཀྱི་གློག་བརྙན་ཁྲོད་རང་རྐྱ་འཕེར་བའི་སྒྲུང་གཏམ་གསུམ་འདུག    ངས་བལྟས་ན་ཁྱེད་ཀྱིས་གསར་རྩོམ་གནང་དུས་བྱེད་ཐབས་མང་པོ་སྤྱད་ཡོད་བསམ།  དེ་མ་ཟད་ཁྱེད་ལ་ནུབ་ཕྱོགས་ཀྱི་དོན་བརྗོད་བྱེད་ཐབས་མང་པོ་ཞིག་གིས་ཤུགས་རྐྱེན་ཐེབས་ཡོད་འདྲ།  བརྩམས་ཆོས་ལ་ཕྱི་ངོས་ནས་བལྟས་ན་བོད་ཡིག་དང་བོད་རིགས་ཀྱི་སྒྲུང་གཏམ་དུ་སྣང་ནའང་།  “བོད”ཅེས་པའི་ནང་དོན་དག་ཡོངས་སུ་བླངས་ནའང་འཐུས་པ་ཞིག་འདུག་པས།  ངས་ལྟ་དུས་བོད་རྒྱ་བར་ལ་གཤིབ་སྡུར་བྱེད་འདོད་མེད།  པདྨ་ཚེ་བརྟན།  རེད་ལགས།   གལ་ཏེ་བོད་རྒྱའི་བར་གྱི་གཤིབ་སྡུར་ཁོ་ན་ཙམ་བྱེད་པ་ཡིན་ན།  ང་དེར་འཐད་པ་མིན།