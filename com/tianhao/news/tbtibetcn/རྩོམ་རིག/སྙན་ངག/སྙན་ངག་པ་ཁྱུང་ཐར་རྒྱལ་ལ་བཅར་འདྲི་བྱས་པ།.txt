སྙན་ངག་པ་ཁྱུང་ཐར་རྒྱལ་ལ་བཅར་འདྲི་བྱས་པ།
སྙན་ངག་དེ་ངེས་པར་ཏུ་འགན་ཁུར་ཅིག་ཏུ་ངོས་བཟུང་ན་འགྲིག
—ན་གཞོན་སྙན་ངག་པ་ཁྱུང་ཐར་རྒྱལ་ལ་བཅར་འདྲི་བྱས་པ།    ཁྲི་སེམས་དཔའ།  སྐུ་ཞབས་ཁྱུང་ཐར་རྒྱལ་ལགས།སྐུ་ཁམས་བཟང་།ཁྱེད་རང་སྙན་ངག་གསར་རྩོམ་གྱི་ལས་སུ་ཞུགས་ནས་ལོ་ངོ་ག་ཙམ་འགོར་སོང་།དེའི་རིང་ལ་སྙན་ངག་གསར་རྩོམ་ཞེས་པར་རྣམ་འགྱུར་ག་འདྲ་ཞིག་བཟུང་བ་ཡིན།ཡང་ན་ལས་དེ་བསྐྱུར་འདོད་ཀྱི་བློ་འདྲ་སྐྱེས་ཨེ་མྱོང་།  ཁྱུང་ཐར་རྒྱལ། ང་རང་གསར་རྩོམ་གྱི་ལམ་དུ་ཞུགས་ཏེ་ཕལ་ཆེར་ལོ་ངོ་ཉི་ཤུ་ལྷག་འགོར་སོང་།དེའི་རིང་ལ་ངས་སྙན་ངག་གསར་རྩོམ་ཞེས་པར་སློབ་སྦྱོང་ཞིག་དང་འགན་ཁུར་ཞིག་གི་རྣམ་འགྱུར་བཟུང་ཡོད།སྙན་ངག་འབྲི་བའི་ལས་དེ་སྐྱུར་འདོད་ཀྱི་བསམ་བློ་ཞིག་མིག་སྔའི་བར་དུ་སྐྱེས་མ་མྱོང་།ཕྱིན་ཆད་ཅི་འདྲ་ཞིག་དུ་འགྱུར་མིན་དེ་ང་ཚོས་ཕྱིན་ཆད་མཐོང་གི་རེད།སྙན་ངག་སྐྱུར་བ་དེ་རང་ཉིད་སྐྱུར་བ་མ་རེད་དམ།ཡིན་ནའང་།ངས་རང་ཉིད་སྙན་ངག་པ་ཅི་འདྲ་ཞིག་ཡིན་མིན་དང་རང་ཉིད་ཀྱི་སྙན་ངག་གི་ཚད་ཐིག་ཇི་འདྲ་ཞིག་ཡིན་མིན་དེ་དངོས་གནས་ཤེས་ཀྱི་མེད། ཁྲི་སེམས་དཔའ། ཁྱེད་ཀྱིས་བྲིས་པའི《འདི་ལྟར་བཤད་ན་ཨེ་རུང》ཞེས་པའི་རྩོམ་དེར“སྐོར་ཞིག་གིས་སྙན་ངག་འབྲི་བ་དེ་ཇ་ཁ་ཆང་ཁ་ན་ཡོད་པའི་རྩེད་མཚར་ཞིག་ཏུ་བསམ་ཡོད།ངས་བལྟས་ན་སྙན་ངག་འབྲི་བ་དེ་ལས་སླ་མོ་ཞིག་གཏན་ནས་མིན”ཞེས་འཁོད་འདུགཁོ་བོས་བསམ་ནའང་སྙན་ངག་འབྲི་བ་དེ་ལས་སླ་མོ་ཞིག་གཏན་ནས་ཡིན་མི་སྲིད།དེས་ན་ཁྱེད་ཀྱིས་རང་གི་ཉམས་མྱོང་དང་སྦྱར་ནས་ལས་སླ་མོ་ཞིག་མིན་པའི་རྒྱུ་མཚན་གསལ་བོ་ཞིག་བཤད་ན་ཆོག་གམ། ཁྱུང་ཐར་རྒྱལ།  བདག་གིས་འདི་ལྟར་བཤད་དོན་ནི་ང་རང་ཉིད་ལ་མཚོན་ན་སྙན་ངག་འབྲི་བ་དེ་ཇ་ཁ་ཆང་ཁ་ན་ཡོད་པའི་རྩེད་མཚར་ཙམ་ཞིག་མ་ཡིན་པའི་རྐྱེན་གྱིས་ཡིན།སྙན་ངག་པ་ཞིག་ཡིན་ན་ངེས་པར་དུ་རིག་གནས་ཀྱི་རྨང་གཞི་ཞིག་དང་འཚོ་བའི་རྨང་གཞི་ཞིགཚོར་བའི་རྨང་གཞི་ཞིག་བཅས་ངེས་པར་དུ་འཛོམས་དགོས་པར་འདོད་ལ།རང་ཉིད་ཀྱིས་དེ་ལྟར་སྦྱོང་བརྡར་བྱས་པའང་ཡིན།རང་ཉིད་སྙན་ངག་པ་ཞིག་ཏུ་འགྱུར་དགོས་ན་ཐོག་མར་གཞན་གྱི་སྙན་ངག་ལ་ལྟ་ཀློག་དང་སློབ་སྦྱོང་བྱེད་དགོས་ལ་རང་ཉིད་ཀྱིས་ཀྱང་སྙན་ངག་མང་པོ་བྲིས་ཏེ་སྦྱོང་བརྡར་བྱས་པའི་རྨང་གཞིའི་སྟེང་ནས་རང་ཉིད་ཀྱི་ཁྱད་ཆོས་དང་རྩོམ་གཤིས་གྲུབ་ཐུབ་འདོད།སྙན་ངག་བྲི་རྒྱུ་འགོ་བརྩམས་པ་དང་མཉམ་དུ་ཇ་ཁ་ཆང་ཁ་ནས་རྩེད་མཚར་དུ་འཛིན་པའི་སྙན་ངག་པ་དེ་འདྲ་མ་མཐའ་ཡང་རེ་གཉིས་ཡོད་སྲིད་ཀྱང་སྤྱི་ཡོངས་ནས་བལྟས་ན་དེ་འདྲ་མིན་པར་མ་ཟད།ང་རང་ཉིད་ལ་མཚོན་ན་དེ་འདྲ་ཞིག་དེ་བས་ཀྱང་ག་ལ་ཡིན། ཁྲི་སེམས་དཔའ།   ཁྱེད་ཀྱི་སྙན་དེབ་ཐོག་མ《ཁ་བ་དཀར་པོ》ཞེས་པར་སྐུ་ཞབས་དགེ་གཉེན་ལགས་དང་རེབ་གོང་རྡོ་རྗེ་མཁར་སོགས་ཀྱིས་གདེང་འཇོག་མཐོན་པོ་གནང་འདུགད་ལྟ་སྙན་དེབ་དེར་ཕྱིར་ལྟ་བྱེད་དུས་སྐྱོན་དུ་མཐོང་བའམ་མི་འདང་ས་ཨེ་ཡོད།སྙན་དེབ་དེས་ཁྱེད་ཀྱི་ཕྱིས་ཀྱི་གསར་རྩོམ་ཐད་ཤུགས་རྐྱེན་ག་འདྲ་ཐེབས་ཡོད་དམ། ཁྱུང་ཐར་རྒྱལ།  བདག་གི་སྙན་དེབ《ཁ་བ་དཀར་པོ》ལ་ད་ལྟ་ཕྱིར་བལྟ་ཞིག་བྱས་ན་རང་ཉིད་ཀྱི་མི་འདང་ས་མང་པོ་ཞིག་སྙན་དེབ་དེ་ལས་མཐོང་གིན་འདུགགཅིག་ན་བརྗོད་བྱ་ལ་གཏམ་རྒྱུད་ཀྱི་ཤུགས་ཆེ་བ་ལས་ཚོར་བའི་ཆ་ཞན་པའམ་མེད་པ།སྒྲིག་གཞི་དོ་མཉམ་མིན་པ་དང་གཞན་གྱི་སྙན་ངག་གི་ཤན་ཤུགས་ཐེབས་དྲགས་པ་སོགས་ཀྱི་སྐྱོན་ཆ་དེ་འདྲ་མང་པོ་འདུགཡིན་ནའང་སྙན་དེབ《ཁ་བ་དཀར་པོ》ནི་བདག་གི་སྙན་དེབ་ཐོག་མ་དེ་ཡིན་ལ་རང་རེའི་བོད་ཀྱི་རྩོམ་སྟེགས་ལ་མཚོན་ནའང་རང་མོས་སྙན་ངག་གི་སྙན་དེབ་ཐོག་མའི་གྲས་ཡིན་པས་གྲུབ་འབྲས་ནི་སྔར་བཞིན་དང་པོར་བརྩི་འོས།དེའི་རྐྱེན་གྱིས་སྙན་དེབ་འདིས་བདག་གི་ཕྱིས་ཀྱི་གསར་རྩོམ་ཐད་ལའང་སྐུལ་འདེད་དང་སྤོབས་པ་གནང་བ་སྨོས་མ་དགོས།
 ཁྲི་སེམས་དཔའ། བལྟོས་བཅས་ཀྱིས་ལོ་རབས་དགུ་བཅུ་པའི་ནང་དང་བསྡུར་ན་དུས་དེབ་སོགས་སུ་ཉིད་ཀྱི་བརྩམས་ཆོས་བཀོད་པ་ཤིན་ཏུ་ཉུང་།དེ་ནི་དུས་ཚོད་མེད་པས་ཡིན་ནམ།ཡང་ན་ན་ཚོད་ཅིག་ལ་རག་ལས་པ་ཡིན་ནམ།རྐྱེན་ཅི་ཡིས་བཟོས་པ་གསལ་བཤད་ཅིག་བྱས་ཆོག་གམ། ཁྱུང་ཐར་རྒྱལ།  ལོ་རབས་དགུ་བཅུ་བའི་ནང་དང་བསྡུར་ན་དུས་དེབ་སོགས་སུ་བདག་གི་བརྩམས་ཆོས་བཀོད་པ་ཤིན་ཏུ་ཉུང་།དེ་ནི་དུས་ཚོད་མེད་པས་མ་ཡིན་ལ་ན་ཚོད་ཅིག་ལ་རག་ལས་པར་ཡང་འདོད་ཀྱི་མེད།བར་སྐབས་ཤིག་ནས་བཟུང་ཚང་མ་དྲ་ཐོག་ལ་འཇུས་ནས་རང་རང་གི་དྲ་ཐོག་ཟིན་བྲིས་གཉེར་བར་འབྲེལ་བ་ཅུང་ཙམ་ཡོད་ལས་ཆེ།ཡིན་ནའང་《གངས་རྒྱན་མེ་ཏོག་》དང《སྦྲང་ཆར》གྱི་སྟེང་རྒྱུན་དུ་སྙན་ངག་རེ་བསྐུར་བ་ཡིན་མོད་དེ་ཙམ་མཐོང་རྒྱུ་མ་བྱུང་།རྩོམ་སྒྲིག་པའི་ལག་ཏུ་འཕྲོད་མ་འཕྲོད་ཀྱི་གནད་དོན་ཡོད་སྲིད་ལ་བདག་གི་སྙན་ངག་ལའང་མི་འདང་ས་མང་པོ་ཡོད་ངེས་རེད།ཡིན་ནའང་།མི་འགྱངས་པར་ཀན་སུའུ་མི་རིགས་དཔེ་སྐྲུན་ཁང་གིས་བདག་གི་སྙན་དེབ་གསུམ་པ《བརྩེ་བ་ཀོ་ཤུན་མ》ཞེས་པ་པར་སྐྲུན་འགྲེམས་སྤེལ་བྱེད་རྩིས་ཡོད།དུས་དེབ་སྟེང་མཐོང་མ་ཐུབ་པའི་སྙན་ངག་དེ་ཚོ་ཚང་མས་སྙན་དེབ་དེ་ལས་མཐོང་གི་རེད།