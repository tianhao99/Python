སེང་རྡོར་གྱི་སྙན་ངག་སྐོར་ཞིག
@ཉག་ག་ཕ་གིར། 
 
རྟ་ཕོ་ཆུ་འཐུང་རྣ་བ་བསྒྲེངས་ཏེ་ཉན་སྒུག་བྱེད་པའི་བར་གླགས་དེར། ། 
ང་ཡི་མདུན་ཕྱོགས་ཐང་ཁུལ་རང་ནས་ངང་པ་སྐོར་ཞིག་ཚོམས་ཏེ་གྲག །
ལུག་གི་སུག་པས་རྩྭ་ལྡུམ་བཅད་དེ་དྲི་ཞིམ་སྣ་ཚོགས་རི་སྒང་འགྲོ །
སྟོངས་ཤིང་ཕྱེ་བའི་ཉག་ག་དེ་ནས་ལྗང་སེར་གློ་དམར་ན་བུན་བཅས། །
མཚོ་ནང་པད་མོ་འདར་བ་བཞིན་གྱི་ཅི་ཞིག་ཨེ་འབུད་སྙིང་ཁ་ལྡིང་། །
  
ཟིལ་པ་ཁྲོམ་ཁྲོམ་རྩི་ཤིང་དེ་དག་ཅི་ཞིག་ལྟར་སྟེས་འཚང་ཁ་རྒྱག ། 
དེ་དང་ལྷན་ཅིག་འཚུབ་སྐོར་གྱུ་ལེར་རྡུལ་གྱི་ཕུང་པོ་བར་སྣང་འདུག །
ཆུ་བོའི་གཞུང་ལ་མེ་ཏོག་ལྷུང་ཞིང་འོད་གུར་དང་བཅས་ཆིལ་ཆིལ་འཕྱོ །
བདག་རང་ཅིས་ཀྱང་སྒུག་བཟོད་མེད་པར་ལུང་པ་ཀུན་ཏུ་རྒྱང་མིག་བལྟས། །
རླུང་ངམ་ཅི་ཞིག་ས་ཚོད་རེ་ནས་འདི་གར་གཏོད་དེ་འོང་ངམ་སྙམ། །
 
 བུང་བའི་འཕོངས་ལ་མེ་ཏོག་འཛུགས་པའི་བྱིས་པ་དེ་ཚོ་ལོགས་ཤིག་བྲོས། །
ཆོན་མགོར་འཕངས་པའི་སྐ་རགས་ངུར་སེར་བཞོ་འབྲི་མ་ཞིག་ཁུར་དེ་སོང་། །
ད་སྟེ་ཉི་མ་དམར་ཐག་ཆོད་ཀྱང་ཚེག་ཆོམ་སྒྲ་ནི་ཡོད་མི་དཔེ། །
ཁྱི་རྣམས་རི་གཤམ་ཟུག་སྐད་འདོན་ཞིང་གཅིག་འཕྲོར་གཅིག་ཏུ་ཤོར་བ་ན། །
བགྲེས་སོང་འགའ་ཞིག་ནུབ་ཁར་ཕྱོགས་ཏེ་སྨིན་མ་ནང་དུ་བསྡུད་ཅིང་འདུག །
 
 ས་ངོས་མཉམ་པའི་བྱི་བ་རྒྱ་སྨུག་མགྲིན་པ་ཁྱོགས་ཏེ་མུར་མུར་ཟ། །
ཐལ་བ་ཤུར་ཤུར་ལྕུང་ཀ་རེ་གཉིས་ཕྱིར་ཞིང་ཕྱིར་ཞིང་ཙག་འགྱུ་བྱེད། །
མདའ་རྒྱང་གང་གི་རྒྱབ་མདུན་ཕྱིན་ན་ལྷས་རྩར་བྱིང་སྟེ་འགྲོར་མི་བཏུབ། །
ལྷིང་འཇགས་ཁྲོད་ཀྱི་ངང་སྒུག་འདི་འདྲ་ཁ་ཚ་དགོས་གཏུགས་མ་རེད་དམ། །
ད་ནི་ཅིས་ཀྱང་ཉག་ག་ཕ་གིར་ཡང་སྙིང་ག་རེ་འབུད་ན་ཨང་། །
 
 ཤིང་སྒོ་སྐྱ་བོ་ཙིར་སྒྲ་དང་བཅས་གནམ་སའི་མཚམས་སུ་ཕྱེ་བ་དང་། །
སྡེ་འདབས་ཆུ་འཁོར་ཡི་གེ་དང་བཅས་མུན་པའི་མཚམས་སུ་འབར་བ་དང་། །
ལམ་གྱི་བཞི་མདོར་གྲིབ་མ་འགའ་ཞིག་རིང་ཐུང་སྣ་ཚོགས་སྟོན་ཞིང་སྟེ། །
གངས་རི་ནུར་བའི་ས་ཆགས་དེ་ལ་འདི་ནས་ཕྱིན་ན་སླེབས་སམ་ཅི། །
ད་ནི་ཅིས་ཀྱང་ཉག་ག་ཕ་གིར་ཡང་སྙིང་ག་རེ་འབུད་ན་ཨང་། །
 
 དཀར་དམར་འདབ་མའི་ཚེ་སྲོག་འདི་དག་ཉག་ག་དེ་ནས་སྐྱེས་སམ་ཅི། །
ཉི་ཟེར་འབབ་པའི་རྒྱ་མཚོ་ཆེན་པོ་འདི་ཡི་རྒྱབ་ན་འཁྱིལ་ལམ་ཅི། །
ཁམ་ནག་སྔོ་སྐྱའི་ལྗོངས་བཀོད་རེ་རེ་རྣམ་རིག་འདྲོགས་པ་ཅིའི་ཕྱིར་ཡིན། །
གསེར་རྡུལ་འཐིབས་སེའི་ཤ་བ་ཁྱུ་གཅིག་ཉག་ག་དེ་ནས་འཐོན་ནམ་ཅི། །
ལྗང་ནག་ལོ་མའི་རྒྱབ་ཡོལ་ཅན་ཞིག་དེ་ཡི་རྗེས་སུ་འབྱོན་ནམ་ཅི། །
 2011-4-12
 
               @མདང་ནུབ་ཡང་།
 ཀྱེ་མ་མདང་ནུབ་ང་ཡི་རབ་གསལ་ཁ་ནས། ། 
གཡུ་ཡི་སྨིན་མ་ཞིག་གིས་སྐེ་སོ་ལྟའོ། ། 
ཀྱེ་མ་མདང་ནུབ་ང་ཡི་མཆོད་སྒམ་ངོས་སུ། ། 
ཞལ་འབག་ནག་པོ་ཞིག་གིས་དབུ་ཉུག་བྱེད་དོ། ། 
བྲང་གཞི་ཆེན་པོ་དེ་ཡིས་རྡོ་རྗེ་གསོར་རོ། ། 
ཟླ་བ་ཁམ་པ་དེའང་གདུགས་ལྟར་འཁོར་རོ། ། 
 ཀྱེ་མ་མདང་ནུབ་ང་ཡི་རྣ་ཅོག་བུག་ནས། །
རས་པ་ཉམ་ཐག་ཅིག་གིས་བྱ་འབོད་འདོན་ནོ། ། 
ཀྱེ་མ་མདང་ནུབ་ང་ཡི་མལ་ཁྲིའི་ལོགས་སུ། ། 
ཀ་ལི་ཕྱེད་པ་ཞིག་གིས་དབུ་སྙུང་བཅས་སོ། ། 
ཕྱག་དཔེ་མདའ་ཚད་མ་ཞིག་རྟ་སྐད་སྒྲོག་གོ ། 
སྤྱང་ཐོ་ལྷམ་མགོ་ཅན་ཡང་རླུང་གིས་གསིག་གོ །
 ལྟོས་དང་ཕར་ཞིག་ནམ་མཁའི་སྒོ་འཕར་ནང་ན། ། 
གཡུང་དྲུང་བཀའ་གཙིགས་ཁུར་བའི་གཤོག་པ་མཐོང་ཞིང་། ། 
སྐར་མའི་ཐོད་ཕྲེང་བཞེས་པའི་མཚན་མོའི་པང་དུ། །
མཐའ་ཆགས་ལྷ་ཡིས་བྱས་པའི་མངའ་རིས་གསལ་སོང་། ། 
རབ་རིབ་བསང་མེའི་ངོགས་སུ་ཡོབ་རྡུང་ཐོས་འོང་། ། 
ཕན་ཕུན་དར་ལྕོག་གསེབ་ཏུ་སྣ་སྦྲིད་གོ་འོང་། ། 
 ལྟོས་དང་ཚུར་ཞིག་ང་ཡི་སྡོད་ཁང་ཀླད་ལ། །
དུས་གསུམ་སྣོད་དུ་བསྒྲིགས་པའི་དཀར་ཆ་བབས་ཏེ། །
བརྒལ་མེད་ན་བུན་འཐིབས་པའི་བང་རིམ་རེ་རེར། །
ལོ་ཟླའི་ལྷ་སྒྲུང་རིང་མོ་སྟག་ཤ་བྲིས་འདྲ། །
སྐྱ་མདའ་མ་གསལ་བར་དུ་རྨིག་སྒྲ་བྱུང་ངོ་། །
མུན་པ་མ་འཛད་བར་དུ་རྔ་སྒྲ་གྲག་གོ །
 ཀྱེ་མ་ད་དུང་ལྗང་ལོའི་ཤམ་ཐབས་ཅན་ཞིག །
སེང་ལྡེང་ནགས་མའི་ཚལ་དུ་བྱང་ལ་གཟིགས་ཤིང་། །
ཀྱེ་མ་གཞན་ཡང་པད་མའི་དགྲ་སྟ་ཅན་ཞིག །
དུར་ཁྲོད་བསིལ་བ་ཚལ་དུ་ཤར་ལ་ཆས་སོ། །
ཉི་མ་དམར་ཐག་ཆོད་དུས་མ་ཎི་ལྷང་ལྷང་། །
གྲྭ་པ་བཤུམས་ཐག་ཆོད་དུས་མི་རོ་ཐར་ཐར། །
 ལས་ཀྱི་མགྲོན་བུ་སྤྲས་པའི་སྦྲང་མ་དེ་ཚོ། །
མདང་ནུབ་ངེད་ཅག་སྐྱོ་བའི་སྐྱོ་རོགས་ཡིན་སོང་། །
འགྲོ་དྲུག་ཕྱག་ངོར་གཟིགས་པའི་དཀྱིལ་ཀྲུང་དེ་ཚོ། །
མདང་ནུབ་ཁྱེད་ཅག་སྡུག་པའི་སྡུག་རོགས་ཡིན་སོང་། །
འདི་ན་སུ་ཡང་ཉི་ཟླའི་མཐའ་གཉིས་ཡིན་པས། །
འབྱུང་བཞིའི་དོ་ཤི་དོ་ཆད་ལབ་ཚོད་མ་ཡོད། །
 
 2011-3-3
                                    སྙན་ངག་པ་ཧེ་ཙི་དྲན་པ།
 ཞལ་ཆད་དང་ཉི་མ་གཉིས་པོ་དམར་ཆེམ་ཆེམ་ནུབ་ཏུ་བཞུད་སོང་། །
ཧེ་ཙི་དང་ཞལ་ཆད་གཉིས་པོ་ཁེར་ཧྲེང་ཧྲེང་ཤར་དུ་བཞུད་སོང་། །
ལྕགས་ལམ་གྱི་མཐོངས་དང་སྒང་ལ་བྱ་ཚོགས་དང་མུན་པ་འཁྲིགས་སོང་། །
མེ་འཁོར་གྱི་འཁྲིས་དང་ལོགས་ལ་བཀའ་ཁྲིམས་དང་སྐྲ་ལོ་ཟགས་སོང་། །
རྩྭ་སྐྱ་དང་རླུང་ཙི་ཆུང་ཆུང་ངེས་མེད་དུ་གཡོ་ཞིང་སྡོད་པ། །
ཆུ་བོ་དང་གྲོང་སྡེ་ཐར་ཐོར་སྙམ་མེད་དུ་གསལ་ཞིང་འགྲིབ་པ། །
དཀོན་མཆོག་གི་བུ་ཕྲུག་གཅིག་ཅིག་གནམ་སྒོ་ལ་ཤར་གྱིས་བསྐྱོད་དེ། །
སྙན་ངག་གི་བྱེད་པོ་རྣམས་ལ་ཁྲག་དམར་གྱི་རྒྱང་ཤིང་བསྟན་སོང་། །
  
མཚན་གུང་དུ་སྐར་མདའ་ཡེར་ཏེ་སྤྲིན་དཀར་གྱི་བྲང་ཁ་རྨས་སོ། །
ཟླ་འོག་གི་བཞི་མདོ་རེ་ལ་གཟུར་མེད་ཀྱི་ཁྲམ་རྟགས་བབས་སོ། །
སྤྱང་ཚོགས་ཀྱིས་བྱེ་ཐང་ཉུལ་དུས་གནམ་མཐའ་ལ་སྤྱན་རས་དོད་སོང། །
སྐྱེ་བ་དང་འཆི་བ་གཉིས་པོ་སྙོམ་ཐིག་ཏུ་འདྲེས་ཏེ་ཡོད་སོང་། །
ཚོད་ཚོད་དུ་བསེར་བུ་ལྡང་ཞིང་མཚམས་མཚམས་སུ་ས་རྡུལ་འཐིབས་པ། །
མཚམས་མཚམས་སུ་འདྲེ་མེ་འབར་ཞིང་ཚོད་ཚོད་དུ་འུག་ཆུང་གྲག་པ། །
སྤོ་ཐོ་དང་ས་ཀོང་རེ་ལ་སྨག་རིམ་གྱི་ངུད་མོ་འཁྱིལ་ཏེ། །
རྡོ་བ་དང་རྩྭ་རྐང་རེ་ལ་སྙན་ངག་གི་འོ་དོད་ཐིམ་ཡོད། །
  
ཉིན་བྱེད་ཀྱིས་གནམ་ཐག་བརྒྱབ་སྟེ་ཤིང་སྡོང་ལ་དཔྱང་དུ་གསོལ་ལོ། །
ཉིན་བྱེད་ཀྱིས་བོང་བུ་བཅིབས་ཏེ་རི་ཟོམ་ལ་འགྲོ་རུ་གསོལ་ལོ། །
ཉིན་བྱེད་ཀྱིས་སྨྱུག་ཞྭ་མནབས་ཏེ་ཆར་ནང་ལ་བཞེང་དུ་གསོལ་ལོ། །
མི་ཡུལ་གྱི་རི་གཤོང་ཀུན་ལ་ཁྲག་དྲོན་གྱིས་ཆག་ཆག་ཐོབ་ཤོག །
འཆི་བ་ནི་གསོན་པ་ཡིན་པས་ཧེ་ཙི་ལ་ཞེད་པ་ཅི་ཡོད། །
གསོན་པ་ནི་འཆི་བ་ཡིན་པས་ཧེ་ཙི་ལ་དངངས་པ་ཅི་ཡོད། །
ཁྲག་ནང་གི་རྒྱང་ཤིང་སྒང་ལ་སྐྱོབ་པ་དང་ཧེ་ཙི་གཤེགས་སོང་། །
ཁྲག་ནང་གི་ལྕགས་ལམ་སྒང་ལ་ལུ་གུ་དང་ཧེ་ཙི་གཤེགས་སོང་། །
 2011-2-2
  
                       @ཁྱེད་རང་ད་བར་དུ་གང་ལ་སྦས་པ་ཡིན། 
                   _____འཕགས་མ་གཞན་ཞིག་ལ།
 
ཁོ་བོ་ཡོང་སའི་ལམ་ཐག་ཞེ་དྲག་རིང་པོ་ཡིན། ། 
 ཕོ་ལོ་ཉི་ཤུའི་སྒང་གཤོང་ཏན་ཏན་རྗེས་སུ་བསྐྱུར། ། 
 འབབ་ཚིགས་མཐའ་མའི་སྒང་ནས་ཁྱེད་དང་མཇལ་ཁ་ཞུས། ། 
 བསྐལ་བའི་ཁ་ཆད་བཙན་པོ་ཕར་བཤད་ཚུར་ལབ་བྱས། ། 
 
དོ་དགོང་ཞག་མལ་གཏོང་ངམ་ང་ཡི་སྨིན་མཛེས་མ། ། 
 ཡང་ན་ལ་གོར་བཞུད་དམ་བདག་གི་ལུས་ཕྲ་མ། ། 
 ལྟོས་དང་མཚན་མོའི་སྲང་ལམ་འདི་ལྟར་བློང་ཞིང་བློང་། ། 
 བུ་ཆུང་སེམས་ཀྱི་གསེར་ཐག་གང་ལ་ཅི་ལྟར་མདུད། ། 
 
 ཁྱེད་རང་ལོག་སའི་ཡུལ་ཀྱང་འདི་ཙམ་མིན་ཚོད་རེད། ། 
 མོ་ལོ་ཉི་ཤུའི་རྒྱལ་ཕམ་བྲང་ཁར་སྦས་ཏེ་ཡོད། ། 
 མགྲོན་ཅོག་རྗེས་མའི་འཁྲིས་སུ་ང་དང་གྲུ་ཐུག་བརྒྱབ། ། 
 ཚེ་ཡི་ཐོབ་སྐལ་གཉན་པོ་ཡང་བཤད་བསྐྱར་བཤད་བྱས། ། 
 དོ་དགོང་ལམ་ཆང་མཆོད་དམ་ང་ཡི་སྐད་སྙན་མ། ། 
 ཡང་ན་ཤད་ཀྱིས་འགྲོའམ་བདག་གི་ངག་བདེ་མ། ། 
 སོམས་དང་མཚན་མོའི་གློག་ཞུ་འདི་ལྟར་སྐྱ་ཞིང་མོག ། 
 བུ་ཆུང་ཡིད་ཀྱི་ཤེལ་སྒོ་སུ་ལ་ཅི་ལྟར་སྟོན། ། 
  
མི་ཚོགས་རྒྱ་མཚོ་བཞིན་དུ་གཏིང་མཐའ་མེད་ནའང་། ། 
 ལས་དབང་གཏན་འཁེལ་བཞིན་དུ་ནོར་འཛོལ་མི་མངའ་སྟེ། ། 
 ང་ཡིས་ཁྱེད་རང་འདི་ལྟར་བདེ་བླག་རྙེད་པ་དང་། ། 
 ཁྱེད་ཀྱིས་ང་ཡང་དེ་ལྟར་སྙམ་མེད་ཟིན་པ་ལགས། །
 ད་ནི་སྡོད་ཁང་ཟུར་ནས་ངང་ཙམ་ཁ་བརྡ་ཨེ་གློད་དམ། །
 ཡང་ན་ཕྱི་མིག་དང་བཅས་སོ་སོའི་ལམ་དུ་བརྟོལ་འགྲོ་འམ། 
 ཉོན་དང་སྟོན་ཟླའི་ཞག་ཆར་འདི་ལྟར་ངུ་ཞིང་འཁུན། །
 བུ་ཆུང་འདུན་པའི་ལབ་སོན་ནམ་ཞིག་སུ་ཡིས་འཁྱེར། །
 
 2010-10-9
  
                                  @བཀྲ་ཤིས་བདེ་ལེགས་ཞུ།
                 ____བཙོན་གྲོལ་ཐོབ་པའི་བཤེས་གཉེན་ཞིག་ལ།
 མུན་ཁང་ཕུ་མེད་གང་ལ་ད་གདོད་སེར་ཁ་ཕྱེ་སོང་། །
 མི་བོའི་ལྕགས་སྒྲོག་ཁོལ་མ་སྐད་ཅིག་རང་སར་ཁྲུལ་བྱུང་། །
 སྣ་མགོའི་ཤེལ་མིག་འོད་ཀྱིས་ཡང་བསྐྱར་གངས་ལ་གཟིགས་སོང་། །
 ཤེལ་མིག་ཆག་ཀྲུམ་མེད་པར་ཡང་བསྐྱར་བོད་ལ་གཟིགས་སོང་། །
 
 ཤེས་པ་གསལ་ཞིང་ཨེ་དྭངས་བོད་ཀྱི་གོམ་ཞེང་ཆེན་པོ། །
 ལུས་པོ་ངལ་ཞིང་ཨེ་ཆད་བོད་ཀྱི་ཕྲག་ཞེང་ཆེན་པོ། །
 གནམ་སའི་མཚམས་ནས་ལོག་པའི་བོད་ཀྱི་གྲིབ་མ་རིང་པོ། །
 ཁ་ཏ་ཚིག་གསུམ་གློད་དང་བོད་ཀྱི་གསེར་ལྕེ་རིང་པོ། །
 
 ནས་ཆང་ཕོར་གང་མཆོད་ཏེ་སྙིང་གི་ཚ་བ་ཕྱུངས་དང་། །
 བྱ་རྨྱང་ལན་གསུམ་གྱིས་ཏེ་རུས་པའི་སྦྲིད་བག་སེལ་དང་། །
 ཁྱེད་ལ་སེམས་ཀྱི་ཁོང་ནས་དར་དཀར་ཟམ་པ་རྐྱོང་ངོ་། །
 ཁྱེད་ལ་སྙིང་གི་སྦུབས་སུ་ཟ་འོག་གདན་ཁྲི་རྒྱག་གོ །
 
 ཡབ་ཡུམ་རྒས་པའི་བཞིན་ལ་ཡང་བསྐྱར་ཉི་མ་དྲོ་བྱུང་། །
 མ་སྨད་གདུང་བའི་ཁོག་ལ་ཡང་བསྐྱར་སོས་རླུང་ལྡང་སོང་། །
 ཕྱོགས་ཀྱི་གྲོགས་པོ་དག་ཀྱང་ཡང་བསྐྱར་མཆི་མས་དགད་བྱུང་། །
 ལས་ཀྱི་སྤུན་ཟླ་ཚོའང་ཡང་བསྐྱར་སྤྲོ་བས་བཤུམས་སོང་། །
  
ཉིན་གྲངས་དེ་ཚོད་ཅིག་ལ་ཁྱེད་ཀྱིས་གཟུགས་ཁྲུས་མ་བྱས། །
 ཟླ་ངོ་འདི་ཙམ་ཞིག་ལ་ཁྱེད་ཀྱིས་ཐུགས་ངལ་མ་གསོས། །
 ད་ནི་ཆུ་རྫིང་ཞིག་ཏུ་ངང་ཙམ་སྦང་བར་གྱིས་དང་། །
 ད་ནི་འབོལ་སྟན་ཞིག་ཏུ་རན་ཙམ་གཉིད་པར་གྱིས་དང་། །
 
 ཆར་ནག་འབྱོ་མཚམས་བཞག་ཚེ་ང་ཚོ་དལ་གྱིས་བསྡད་ཆོག །
 རླུང་དམར་རྒྱུག་མཚམས་ཆད་ན་འུ་ཅག་ཡུན་གྱིས་འཕྲད་ཆོག །
 རང་དབང་ཉི་འོད་སེར་པོས་ཁྱེད་ལ་རྨི་ལམ་གནང་ཤོག །
 རང་དབང་ཟླ་འོད་དཀར་པོས་ཁྱེད་ལ་ཞི་འཇགས་སྩོལ་ཤོག །
  
2010-10-15
  
                             @བོན་ཀློག་པ་ནི་བོད་ཀློག་པའང་ཡིན།
                   _____ བོན་པོའི་དེབ་ཚོགས་ཤིག་གི་དཔེ་སྐྲུན་གསལ་བརྡ་ཐོས་རྗེས།
  བོན་ནི་དུང་ཤོག་དཀར་པོའི་གངས་ཧྲག་སྟེ། །
 བོན་ནི་གཡུ་རིས་སྔོན་པོའི་བྲག་གཡམ་སྟེ། །
 དམུ་རྒྱུད་ཐིམ་པ་སྐས་ཀྱི་གཡུང་དྲུང་ཁར། །
 ཕྱྭ་བཟའ་ངང་འབྲང་མ་ཡི་ཁྱུང་རུ་གདངས། །
 
  གོང་དྲུག་ལྷ་རྩེ་སྲིད་པའི་བོན་སྐད་ཡིན། །
 ཆང་འགག་སྦང་མ་གཤེན་གྱི་བརྡ་ཆད་ཡིན། །
 རག་ཤ་སྲིན་པོའི་རིགས་ཀྱི་མགོ་ཐོག་ཏུ། །
 གཏོ་རྒྱལ་བོན་གྱི་སྒོ་མོ་རྔམས་ཀྱིས་ཕྱེས། །
 
 མགོན་བཙུན་ཕྱྭ་ཡི་ཡུལ་དུ་བེའུ་ཙེ་ཡོད། །
 ཤིང་གི་གཞའ་ཚོན་འོད་འབར་ཅི་ལ་མེད། ། 
 འོལ་མོའི་གསས་མཁར་ནང་ན་བོན་སྒོ་ཡོད། །
 འཕྲུལ་གྱི་རྒྱལ་རྟགས་ཡི་གེ་ག་ལ་མེད། །
 
  སྤུ་ལོ་རྔུལ་ཤོད་ཅེས་པ་བོན་ལས་བྱུང་། །
 བརྒྱ་ཤོང་ཁ་སྤྲོད་ཞེས་ཀྱང་བོན་ལ་གྲག །
 ཕེ་ཤ་ཨེ་མའི་བོན་དྲི་ཐུལ་པ་ཡི། །
 རྨང་པོའི་ངེས་ཚིག་གཟི་རྡོ་ཁྲ་བོ་འདྲ། །
 
 སོག་ཀའི་འཇིག་རྟེན་ལྟ་བུའི་བོན་སྒོ་ལ། ། 
 ཆབ་གྱི་གྲམ་པ་ཙམ་གྱི་བག་ཆགས་འཇོག །
 འཁོར་པ་སྒྱུད་ལུག་ཡིན་པས་ད་དུང་བཤུམས། །
 དྭངས་ཀྱི་ཐུན་སྐྱོགས་འཕེན་པ་རན་ཙམ་གྱིས། །
 
 རྨ་བྱའི་ལྡེམ་རྒྱངས་ཅན་གྱི་བོན་སྒོ་ལ། ། 
 སེམས་ཉིད་གཡུང་དྲུང་གློད་དེ་འཕྲུལ་ངག་སྨྲ། །
 རྒོད་ཀྱི་འཕར་འདབ་ཅན་གྱི་བོན་སྒོ་ལ། །
 སྣང་བ་གཡུང་དྲུང་བསྒྲིལ་ཏེ་གཤེན་སྐད་རྒྱག །
 
 ཁྲོ་ལོ་གནམ་གྲགས་བསྐལ་བའི་མཐོ་བཅད་དང་། །
 འཕར་བོ་འཕར་ཆུང་འཁོར་པའི་ཟུར་བསྙལ་ཏེ། །
 གསེར་གྱི་སྦ་ཤད་ཡིན་པའི་བོན་སྒོ་ལ། །
 དངུལ་གྱི་གཟར་བུ་དེ་ཡང་ཆེད་དུ་བྱ། །
 
 དུང་གི་སོ་འཁོར་སྟོན་དང་ཕ་ཆོས་ལགས། ། 
 ཡི་གེ་ཨ་དཀར་སྤྲོས་དང་མ་ཆོས་ལགས། །
 ཀོང་ཡུལ་བྲེ་སྣའི་ཕྱོགས་སུ་ང་རང་ཡོད། །
 ལང་ལིང་གྲོང་ཁྱེར་ཕྱོགས་སུ་ཁོ་ཡང་ཡོད། །
 
 ང་ནི་ཁྱོད་ཀྱི་དཔྱད་བུ་ཁྲི་ཤེས་ཡིན། །
 ང་ནི་ཁྱོད་ཀྱི་སངས་པོ་འབུམ་ཁྲི་ཡིན། །
 གནམ་གྱི་ལྷུམས་རྩེར་གཤེགས་པའི་སྐྱིལ་ཀྲུང་དེ། །
 རང་གི་གྱང་ལྡེབས་ངོས་ལ་ཕྱེད་ཙམ་བྲི། །
 
  གཏོ་འདི་གཤེན་གྱི་སྦུབས་སུ་བརྫིས་པ་དང་། །
 གླུད་འདི་སྲིད་པའི་བུག་ཏུ་བཅོས་པ་དང་། །
 རྔ་འདི་བོན་གྱི་ཁོག་ནས་བརྡུངས་པ་སྟེ། །
 ཆོད་དང་ལམ་ཕྱོད་ཨེ་འདུག་གཞན་གྱིས་ཤོད། །
 
 2010.8.26ཉིན་ཕ་ཡུལ་ལ་བསྐྱོད་པའི་ལམ་དུ་བྲིས།སེང་རྡོར་གྱི་སྙན་ངག་སྐོར་ཞིག
@ཉག་ག་ཕ་གིར། 
 
རྟ་ཕོ་ཆུ་འཐུང་རྣ་བ་བསྒྲེངས་ཏེ་ཉན་སྒུག་བྱེད་པའི་བར་གླགས་དེར། ། 
ང་ཡི་མདུན་ཕྱོགས་ཐང་ཁུལ་རང་ནས་ངང་པ་སྐོར་ཞིག་ཚོམས་ཏེ་གྲག །
ལུག་གི་སུག་པས་རྩྭ་ལྡུམ་བཅད་དེ་དྲི་ཞིམ་སྣ་ཚོགས་རི་སྒང་འགྲོ །
སྟོངས་ཤིང་ཕྱེ་བའི་ཉག་ག་དེ་ནས་ལྗང་སེར་གློ་དམར་ན་བུན་བཅས། །
མཚོ་ནང་པད་མོ་འདར་བ་བཞིན་གྱི་ཅི་ཞིག་ཨེ་འབུད་སྙིང་ཁ་ལྡིང་། །
  
ཟིལ་པ་ཁྲོམ་ཁྲོམ་རྩི་ཤིང་དེ་དག་ཅི་ཞིག་ལྟར་སྟེས་འཚང་ཁ་རྒྱག ། 
དེ་དང་ལྷན་ཅིག་འཚུབ་སྐོར་གྱུ་ལེར་རྡུལ་གྱི་ཕུང་པོ་བར་སྣང་འདུག །
ཆུ་བོའི་གཞུང་ལ་མེ་ཏོག་ལྷུང་ཞིང་འོད་གུར་དང་བཅས་ཆིལ་ཆིལ་འཕྱོ །
བདག་རང་ཅིས་ཀྱང་སྒུག་བཟོད་མེད་པར་ལུང་པ་ཀུན་ཏུ་རྒྱང་མིག་བལྟས། །
རླུང་ངམ་ཅི་ཞིག་ས་ཚོད་རེ་ནས་འདི་གར་གཏོད་དེ་འོང་ངམ་སྙམ། །
 
 བུང་བའི་འཕོངས་ལ་མེ་ཏོག་འཛུགས་པའི་བྱིས་པ་དེ་ཚོ་ལོགས་ཤིག་བྲོས། །
ཆོན་མགོར་འཕངས་པའི་སྐ་རགས་ངུར་སེར་བཞོ་འབྲི་མ་ཞིག་ཁུར་དེ་སོང་། །
ད་སྟེ་ཉི་མ་དམར་ཐག་ཆོད་ཀྱང་ཚེག་ཆོམ་སྒྲ་ནི་ཡོད་མི་དཔེ། །
ཁྱི་རྣམས་རི་གཤམ་ཟུག་སྐད་འདོན་ཞིང་གཅིག་འཕྲོར་གཅིག་ཏུ་ཤོར་བ་ན། །
བགྲེས་སོང་འགའ་ཞིག་ནུབ་ཁར་ཕྱོགས་ཏེ་སྨིན་མ་ནང་དུ་བསྡུད་ཅིང་འདུག །
 
 ས་ངོས་མཉམ་པའི་བྱི་བ་རྒྱ་སྨུག་མགྲིན་པ་ཁྱོགས་ཏེ་མུར་མུར་ཟ། །
ཐལ་བ་ཤུར་ཤུར་ལྕུང་ཀ་རེ་གཉིས་ཕྱིར་ཞིང་ཕྱིར་ཞིང་ཙག་འགྱུ་བྱེད། །
མདའ་རྒྱང་གང་གི་རྒྱབ་མདུན་ཕྱིན་ན་ལྷས་རྩར་བྱིང་སྟེ་འགྲོར་མི་བཏུབ། །
ལྷིང་འཇགས་ཁྲོད་ཀྱི་ངང་སྒུག་འདི་འདྲ་ཁ་ཚ་དགོས་གཏུགས་མ་རེད་དམ། །
ད་ནི་ཅིས་ཀྱང་ཉག་ག་ཕ་གིར་ཡང་སྙིང་ག་རེ་འབུད་ན་ཨང་། །
 
 ཤིང་སྒོ་སྐྱ་བོ་ཙིར་སྒྲ་དང་བཅས་གནམ་སའི་མཚམས་སུ་ཕྱེ་བ་དང་། །
སྡེ་འདབས་ཆུ་འཁོར་ཡི་གེ་དང་བཅས་མུན་པའི་མཚམས་སུ་འབར་བ་དང་། །
ལམ་གྱི་བཞི་མདོར་གྲིབ་མ་འགའ་ཞིག་རིང་ཐུང་སྣ་ཚོགས་སྟོན་ཞིང་སྟེ། །
གངས་རི་ནུར་བའི་ས་ཆགས་དེ་ལ་འདི་ནས་ཕྱིན་ན་སླེབས་སམ་ཅི། །
ད་ནི་ཅིས་ཀྱང་ཉག་ག་ཕ་གིར་ཡང་སྙིང་ག་རེ་འབུད་ན་ཨང་། །
 
 དཀར་དམར་འདབ་མའི་ཚེ་སྲོག་འདི་དག་ཉག་ག་དེ་ནས་སྐྱེས་སམ་ཅི། །
ཉི་ཟེར་འབབ་པའི་རྒྱ་མཚོ་ཆེན་པོ་འདི་ཡི་རྒྱབ་ན་འཁྱིལ་ལམ་ཅི། །
ཁམ་ནག་སྔོ་སྐྱའི་ལྗོངས་བཀོད་རེ་རེ་རྣམ་རིག་འདྲོགས་པ་ཅིའི་ཕྱིར་ཡིན། །
གསེར་རྡུལ་འཐིབས་སེའི་ཤ་བ་ཁྱུ་གཅིག་ཉག་ག་དེ་ནས་འཐོན་ནམ་ཅི། །
ལྗང་ནག་ལོ་མའི་རྒྱབ་ཡོལ་ཅན་ཞིག་དེ་ཡི་རྗེས་སུ་འབྱོན་ནམ་ཅི། །
 2011-4-12
 
               @མདང་ནུབ་ཡང་།
 ཀྱེ་མ་མདང་ནུབ་ང་ཡི་རབ་གསལ་ཁ་ནས། ། 
གཡུ་ཡི་སྨིན་མ་ཞིག་གིས་སྐེ་སོ་ལྟའོ། ། 
ཀྱེ་མ་མདང་ནུབ་ང་ཡི་མཆོད་སྒམ་ངོས་སུ། ། 
ཞལ་འབག་ནག་པོ་ཞིག་གིས་དབུ་ཉུག་བྱེད་དོ། ། 
བྲང་གཞི་ཆེན་པོ་དེ་ཡིས་རྡོ་རྗེ་གསོར་རོ། ། 
ཟླ་བ་ཁམ་པ་དེའང་གདུགས་ལྟར་འཁོར་རོ། ། 
 ཀྱེ་མ་མདང་ནུབ་ང་ཡི་རྣ་ཅོག་བུག་ནས། །
རས་པ་ཉམ་ཐག་ཅིག་གིས་བྱ་འབོད་འདོན་ནོ། ། 
ཀྱེ་མ་མདང་ནུབ་ང་ཡི་མལ་ཁྲིའི་ལོགས་སུ། ། 
ཀ་ལི་ཕྱེད་པ་ཞིག་གིས་དབུ་སྙུང་བཅས་སོ། ། 
ཕྱག་དཔེ་མདའ་ཚད་མ་ཞིག་རྟ་སྐད་སྒྲོག་གོ ། 
སྤྱང་ཐོ་ལྷམ་མགོ་ཅན་ཡང་རླུང་གིས་གསིག་གོ །
 ལྟོས་དང་ཕར་ཞིག་ནམ་མཁའི་སྒོ་འཕར་ནང་ན། ། 
གཡུང་དྲུང་བཀའ་གཙིགས་ཁུར་བའི་གཤོག་པ་མཐོང་ཞིང་། ། 
སྐར་མའི་ཐོད་ཕྲེང་བཞེས་པའི་མཚན་མོའི་པང་དུ། །
མཐའ་ཆགས་ལྷ་ཡིས་བྱས་པའི་མངའ་རིས་གསལ་སོང་། ། 
རབ་རིབ་བསང་མེའི་ངོགས་སུ་ཡོབ་རྡུང་ཐོས་འོང་། ། 
ཕན་ཕུན་དར་ལྕོག་གསེབ་ཏུ་སྣ་སྦྲིད་གོ་འོང་། ། 
 ལྟོས་དང་ཚུར་ཞིག་ང་ཡི་སྡོད་ཁང་ཀླད་ལ། །
དུས་གསུམ་སྣོད་དུ་བསྒྲིགས་པའི་དཀར་ཆ་བབས་ཏེ། །
བརྒལ་མེད་ན་བུན་འཐིབས་པའི་བང་རིམ་རེ་རེར། །
ལོ་ཟླའི་ལྷ་སྒྲུང་རིང་མོ་སྟག་ཤ་བྲིས་འདྲ། །
སྐྱ་མདའ་མ་གསལ་བར་དུ་རྨིག་སྒྲ་བྱུང་ངོ་། །
མུན་པ་མ་འཛད་བར་དུ་རྔ་སྒྲ་གྲག་གོ །
 ཀྱེ་མ་ད་དུང་ལྗང་ལོའི་ཤམ་ཐབས་ཅན་ཞིག །
སེང་ལྡེང་ནགས་མའི་ཚལ་དུ་བྱང་ལ་གཟིགས་ཤིང་། །
ཀྱེ་མ་གཞན་ཡང་པད་མའི་དགྲ་སྟ་ཅན་ཞིག །
དུར་ཁྲོད་བསིལ་བ་ཚལ་དུ་ཤར་ལ་ཆས་སོ། །
ཉི་མ་དམར་ཐག་ཆོད་དུས་མ་ཎི་ལྷང་ལྷང་། །
གྲྭ་པ་བཤུམས་ཐག་ཆོད་དུས་མི་རོ་ཐར་ཐར། །
 ལས་ཀྱི་མགྲོན་བུ་སྤྲས་པའི་སྦྲང་མ་དེ་ཚོ། །
མདང་ནུབ་ངེད་ཅག་སྐྱོ་བའི་སྐྱོ་རོགས་ཡིན་སོང་། །
འགྲོ་དྲུག་ཕྱག་ངོར་གཟིགས་པའི་དཀྱིལ་ཀྲུང་དེ་ཚོ། །
མདང་ནུབ་ཁྱེད་ཅག་སྡུག་པའི་སྡུག་རོགས་ཡིན་སོང་། །
འདི་ན་སུ་ཡང་ཉི་ཟླའི་མཐའ་གཉིས་ཡིན་པས། །
འབྱུང་བཞིའི་དོ་ཤི་དོ་ཆད་ལབ་ཚོད་མ་ཡོད། །
 
 2011-3-3
                                    སྙན་ངག་པ་ཧེ་ཙི་དྲན་པ།
 ཞལ་ཆད་དང་ཉི་མ་གཉིས་པོ་དམར་ཆེམ་ཆེམ་ནུབ་ཏུ་བཞུད་སོང་། །
ཧེ་ཙི་དང་ཞལ་ཆད་གཉིས་པོ་ཁེར་ཧྲེང་ཧྲེང་ཤར་དུ་བཞུད་སོང་། །
ལྕགས་ལམ་གྱི་མཐོངས་དང་སྒང་ལ་བྱ་ཚོགས་དང་མུན་པ་འཁྲིགས་སོང་། །
མེ་འཁོར་གྱི་འཁྲིས་དང་ལོགས་ལ་བཀའ་ཁྲིམས་དང་སྐྲ་ལོ་ཟགས་སོང་། །
རྩྭ་སྐྱ་དང་རླུང་ཙི་ཆུང་ཆུང་ངེས་མེད་དུ་གཡོ་ཞིང་སྡོད་པ། །
ཆུ་བོ་དང་གྲོང་སྡེ་ཐར་ཐོར་སྙམ་མེད་དུ་གསལ་ཞིང་འགྲིབ་པ། །
དཀོན་མཆོག་གི་བུ་ཕྲུག་གཅིག་ཅིག་གནམ་སྒོ་ལ་ཤར་གྱིས་བསྐྱོད་དེ། །
སྙན་ངག་གི་བྱེད་པོ་རྣམས་ལ་ཁྲག་དམར་གྱི་རྒྱང་ཤིང་བསྟན་སོང་། །
  
མཚན་གུང་དུ་སྐར་མདའ་ཡེར་ཏེ་སྤྲིན་དཀར་གྱི་བྲང་ཁ་རྨས་སོ། །
ཟླ་འོག་གི་བཞི་མདོ་རེ་ལ་གཟུར་མེད་ཀྱི་ཁྲམ་རྟགས་བབས་སོ། །
སྤྱང་ཚོགས་ཀྱིས་བྱེ་ཐང་ཉུལ་དུས་གནམ་མཐའ་ལ་སྤྱན་རས་དོད་སོང། །
སྐྱེ་བ་དང་འཆི་བ་གཉིས་པོ་སྙོམ་ཐིག་ཏུ་འདྲེས་ཏེ་ཡོད་སོང་། །
ཚོད་ཚོད་དུ་བསེར་བུ་ལྡང་ཞིང་མཚམས་མཚམས་སུ་ས་རྡུལ་འཐིབས་པ། །
མཚམས་མཚམས་སུ་འདྲེ་མེ་འབར་ཞིང་ཚོད་ཚོད་དུ་འུག་ཆུང་གྲག་པ། །
སྤོ་ཐོ་དང་ས་ཀོང་རེ་ལ་སྨག་རིམ་གྱི་ངུད་མོ་འཁྱིལ་ཏེ། །
རྡོ་བ་དང་རྩྭ་རྐང་རེ་ལ་སྙན་ངག་གི་འོ་དོད་ཐིམ་ཡོད། །
  
ཉིན་བྱེད་ཀྱིས་གནམ་ཐག་བརྒྱབ་སྟེ་ཤིང་སྡོང་ལ་དཔྱང་དུ་གསོལ་ལོ། །
ཉིན་བྱེད་ཀྱིས་བོང་བུ་བཅིབས་ཏེ་རི་ཟོམ་ལ་འགྲོ་རུ་གསོལ་ལོ། །
ཉིན་བྱེད་ཀྱིས་སྨྱུག་ཞྭ་མནབས་ཏེ་ཆར་ནང་ལ་བཞེང་དུ་གསོལ་ལོ། །
མི་ཡུལ་གྱི་རི་གཤོང་ཀུན་ལ་ཁྲག་དྲོན་གྱིས་ཆག་ཆག་ཐོབ་ཤོག །
འཆི་བ་ནི་གསོན་པ་ཡིན་པས་ཧེ་ཙི་ལ་ཞེད་པ་ཅི་ཡོད། །
གསོན་པ་ནི་འཆི་བ་ཡིན་པས་ཧེ་ཙི་ལ་དངངས་པ་ཅི་ཡོད། །
ཁྲག་ནང་གི་རྒྱང་ཤིང་སྒང་ལ་སྐྱོབ་པ་དང་ཧེ་ཙི་གཤེགས་སོང་། །
ཁྲག་ནང་གི་ལྕགས་ལམ་སྒང་ལ་ལུ་གུ་དང་ཧེ་ཙི་གཤེགས་སོང་། །
 2011-2-2
  
                       @ཁྱེད་རང་ད་བར་དུ་གང་ལ་སྦས་པ་ཡིན། 
                   _____འཕགས་མ་གཞན་ཞིག་ལ།
 
ཁོ་བོ་ཡོང་སའི་ལམ་ཐག་ཞེ་དྲག་རིང་པོ་ཡིན། ། 
 ཕོ་ལོ་ཉི་ཤུའི་སྒང་གཤོང་ཏན་ཏན་རྗེས་སུ་བསྐྱུར། ། 
 འབབ་ཚིགས་མཐའ་མའི་སྒང་ནས་ཁྱེད་དང་མཇལ་ཁ་ཞུས། ། 
 བསྐལ་བའི་ཁ་ཆད་བཙན་པོ་ཕར་བཤད་ཚུར་ལབ་བྱས། ། 
 
དོ་དགོང་ཞག་མལ་གཏོང་ངམ་ང་ཡི་སྨིན་མཛེས་མ། ། 
 ཡང་ན་ལ་གོར་བཞུད་དམ་བདག་གི་ལུས་ཕྲ་མ། ། 
 ལྟོས་དང་མཚན་མོའི་སྲང་ལམ་འདི་ལྟར་བློང་ཞིང་བློང་། ། 
 བུ་ཆུང་སེམས་ཀྱི་གསེར་ཐག་གང་ལ་ཅི་ལྟར་མདུད། ། 
 
 ཁྱེད་རང་ལོག་སའི་ཡུལ་ཀྱང་འདི་ཙམ་མིན་ཚོད་རེད། ། 
 མོ་ལོ་ཉི་ཤུའི་རྒྱལ་ཕམ་བྲང་ཁར་སྦས་ཏེ་ཡོད། ། 
 མགྲོན་ཅོག་རྗེས་མའི་འཁྲིས་སུ་ང་དང་གྲུ་ཐུག་བརྒྱབ། ། 
 ཚེ་ཡི་ཐོབ་སྐལ་གཉན་པོ་ཡང་བཤད་བསྐྱར་བཤད་བྱས། ། 
 དོ་དགོང་ལམ་ཆང་མཆོད་དམ་ང་ཡི་སྐད་སྙན་མ། ། 
 ཡང་ན་ཤད་ཀྱིས་འགྲོའམ་བདག་གི་ངག་བདེ་མ། ། 
 སོམས་དང་མཚན་མོའི་གློག་ཞུ་འདི་ལྟར་སྐྱ་ཞིང་མོག ། 
 བུ་ཆུང་ཡིད་ཀྱི་ཤེལ་སྒོ་སུ་ལ་ཅི་ལྟར་སྟོན། ། 
  
མི་ཚོགས་རྒྱ་མཚོ་བཞིན་དུ་གཏིང་མཐའ་མེད་ནའང་། ། 
 ལས་དབང་གཏན་འཁེལ་བཞིན་དུ་ནོར་འཛོལ་མི་མངའ་སྟེ། ། 
 ང་ཡིས་ཁྱེད་རང་འདི་ལྟར་བདེ་བླག་རྙེད་པ་དང་། ། 
 ཁྱེད་ཀྱིས་ང་ཡང་དེ་ལྟར་སྙམ་མེད་ཟིན་པ་ལགས། །
 ད་ནི་སྡོད་ཁང་ཟུར་ནས་ངང་ཙམ་ཁ་བརྡ་ཨེ་གློད་དམ། །
 ཡང་ན་ཕྱི་མིག་དང་བཅས་སོ་སོའི་ལམ་དུ་བརྟོལ་འགྲོ་འམ། 
 ཉོན་དང་སྟོན་ཟླའི་ཞག་ཆར་འདི་ལྟར་ངུ་ཞིང་འཁུན། །
 བུ་ཆུང་འདུན་པའི་ལབ་སོན་ནམ་ཞིག་སུ་ཡིས་འཁྱེར། །
 
 2010-10-9
  
                                  @བཀྲ་ཤིས་བདེ་ལེགས་ཞུ།
                 ____བཙོན་གྲོལ་ཐོབ་པའི་བཤེས་གཉེན་ཞིག་ལ།
 མུན་ཁང་ཕུ་མེད་གང་ལ་ད་གདོད་སེར་ཁ་ཕྱེ་སོང་། །
 མི་བོའི་ལྕགས་སྒྲོག་ཁོལ་མ་སྐད་ཅིག་རང་སར་ཁྲུལ་བྱུང་། །
 སྣ་མགོའི་ཤེལ་མིག་འོད་ཀྱིས་ཡང་བསྐྱར་གངས་ལ་གཟིགས་སོང་། །
 ཤེལ་མིག་ཆག་ཀྲུམ་མེད་པར་ཡང་བསྐྱར་བོད་ལ་གཟིགས་སོང་། །
 
 ཤེས་པ་གསལ་ཞིང་ཨེ་དྭངས་བོད་ཀྱི་གོམ་ཞེང་ཆེན་པོ། །
 ལུས་པོ་ངལ་ཞིང་ཨེ་ཆད་བོད་ཀྱི་ཕྲག་ཞེང་ཆེན་པོ། །
 གནམ་སའི་མཚམས་ནས་ལོག་པའི་བོད་ཀྱི་གྲིབ་མ་རིང་པོ། །
 ཁ་ཏ་ཚིག་གསུམ་གློད་དང་བོད་ཀྱི་གསེར་ལྕེ་རིང་པོ། །
 
 ནས་ཆང་ཕོར་གང་མཆོད་ཏེ་སྙིང་གི་ཚ་བ་ཕྱུངས་དང་། །
 བྱ་རྨྱང་ལན་གསུམ་གྱིས་ཏེ་རུས་པའི་སྦྲིད་བག་སེལ་དང་། །
 ཁྱེད་ལ་སེམས་ཀྱི་ཁོང་ནས་དར་དཀར་ཟམ་པ་རྐྱོང་ངོ་། །
 ཁྱེད་ལ་སྙིང་གི་སྦུབས་སུ་ཟ་འོག་གདན་ཁྲི་རྒྱག་གོ །
 
 ཡབ་ཡུམ་རྒས་པའི་བཞིན་ལ་ཡང་བསྐྱར་ཉི་མ་དྲོ་བྱུང་། །
 མ་སྨད་གདུང་བའི་ཁོག་ལ་ཡང་བསྐྱར་སོས་རླུང་ལྡང་སོང་། །
 ཕྱོགས་ཀྱི་གྲོགས་པོ་དག་ཀྱང་ཡང་བསྐྱར་མཆི་མས་དགད་བྱུང་། །
 ལས་ཀྱི་སྤུན་ཟླ་ཚོའང་ཡང་བསྐྱར་སྤྲོ་བས་བཤུམས་སོང་། །
  
ཉིན་གྲངས་དེ་ཚོད་ཅིག་ལ་ཁྱེད་ཀྱིས་གཟུགས་ཁྲུས་མ་བྱས། །
 ཟླ་ངོ་འདི་ཙམ་ཞིག་ལ་ཁྱེད་ཀྱིས་ཐུགས་ངལ་མ་གསོས། །
 ད་ནི་ཆུ་རྫིང་ཞིག་ཏུ་ངང་ཙམ་སྦང་བར་གྱིས་དང་། །
 ད་ནི་འབོལ་སྟན་ཞིག་ཏུ་རན་ཙམ་གཉིད་པར་གྱིས་དང་། །
 
 ཆར་ནག་འབྱོ་མཚམས་བཞག་ཚེ་ང་ཚོ་དལ་གྱིས་བསྡད་ཆོག །
 རླུང་དམར་རྒྱུག་མཚམས་ཆད་ན་འུ་ཅག་ཡུན་གྱིས་འཕྲད་ཆོག །
 རང་དབང་ཉི་འོད་སེར་པོས་ཁྱེད་ལ་རྨི་ལམ་གནང་ཤོག །
 རང་དབང་ཟླ་འོད་དཀར་པོས་ཁྱེད་ལ་ཞི་འཇགས་སྩོལ་ཤོག །
  
2010-10-15
  
                             @བོན་ཀློག་པ་ནི་བོད་ཀློག་པའང་ཡིན།
                   _____ བོན་པོའི་དེབ་ཚོགས་ཤིག་གི་དཔེ་སྐྲུན་གསལ་བརྡ་ཐོས་རྗེས།
  བོན་ནི་དུང་ཤོག་དཀར་པོའི་གངས་ཧྲག་སྟེ། །
 བོན་ནི་གཡུ་རིས་སྔོན་པོའི་བྲག་གཡམ་སྟེ། །
 དམུ་རྒྱུད་ཐིམ་པ་སྐས་ཀྱི་གཡུང་དྲུང་ཁར། །
 ཕྱྭ་བཟའ་ངང་འབྲང་མ་ཡི་ཁྱུང་རུ་གདངས། །
 
  གོང་དྲུག་ལྷ་རྩེ་སྲིད་པའི་བོན་སྐད་ཡིན། །
 ཆང་འགག་སྦང་མ་གཤེན་གྱི་བརྡ་ཆད་ཡིན། །
 རག་ཤ་སྲིན་པོའི་རིགས་ཀྱི་མགོ་ཐོག་ཏུ། །
 གཏོ་རྒྱལ་བོན་གྱི་སྒོ་མོ་རྔམས་ཀྱིས་ཕྱེས། །
 
 མགོན་བཙུན་ཕྱྭ་ཡི་ཡུལ་དུ་བེའུ་ཙེ་ཡོད། །
 ཤིང་གི་གཞའ་ཚོན་འོད་འབར་ཅི་ལ་མེད། ། 
 འོལ་མོའི་གསས་མཁར་ནང་ན་བོན་སྒོ་ཡོད། །
 འཕྲུལ་གྱི་རྒྱལ་རྟགས་ཡི་གེ་ག་ལ་མེད། །
 
  སྤུ་ལོ་རྔུལ་ཤོད་ཅེས་པ་བོན་ལས་བྱུང་། །
 བརྒྱ་ཤོང་ཁ་སྤྲོད་ཞེས་ཀྱང་བོན་ལ་གྲག །
 ཕེ་ཤ་ཨེ་མའི་བོན་དྲི་ཐུལ་པ་ཡི། །
 རྨང་པོའི་ངེས་ཚིག་གཟི་རྡོ་ཁྲ་བོ་འདྲ། །
 
 སོག་ཀའི་འཇིག་རྟེན་ལྟ་བུའི་བོན་སྒོ་ལ། ། 
 ཆབ་གྱི་གྲམ་པ་ཙམ་གྱི་བག་ཆགས་འཇོག །
 འཁོར་པ་སྒྱུད་ལུག་ཡིན་པས་ད་དུང་བཤུམས། །
 དྭངས་ཀྱི་ཐུན་སྐྱོགས་འཕེན་པ་རན་ཙམ་གྱིས། །
 
 རྨ་བྱའི་ལྡེམ་རྒྱངས་ཅན་གྱི་བོན་སྒོ་ལ། ། 
 སེམས་ཉིད་གཡུང་དྲུང་གློད་དེ་འཕྲུལ་ངག་སྨྲ། །
 རྒོད་ཀྱི་འཕར་འདབ་ཅན་གྱི་བོན་སྒོ་ལ། །
 སྣང་བ་གཡུང་དྲུང་བསྒྲིལ་ཏེ་གཤེན་སྐད་རྒྱག །
 
 ཁྲོ་ལོ་གནམ་གྲགས་བསྐལ་བའི་མཐོ་བཅད་དང་། །
 འཕར་བོ་འཕར་ཆུང་འཁོར་པའི་ཟུར་བསྙལ་ཏེ། །
 གསེར་གྱི་སྦ་ཤད་ཡིན་པའི་བོན་སྒོ་ལ། །
 དངུལ་གྱི་གཟར་བུ་དེ་ཡང་ཆེད་དུ་བྱ། །
 
 དུང་གི་སོ་འཁོར་སྟོན་དང་ཕ་ཆོས་ལགས། ། 
 ཡི་གེ་ཨ་དཀར་སྤྲོས་དང་མ་ཆོས་ལགས། །
 ཀོང་ཡུལ་བྲེ་སྣའི་ཕྱོགས་སུ་ང་རང་ཡོད། །
 ལང་ལིང་གྲོང་ཁྱེར་ཕྱོགས་སུ་ཁོ་ཡང་ཡོད། །
 
 ང་ནི་ཁྱོད་ཀྱི་དཔྱད་བུ་ཁྲི་ཤེས་ཡིན། །
 ང་ནི་ཁྱོད་ཀྱི་སངས་པོ་འབུམ་ཁྲི་ཡིན། །
 གནམ་གྱི་ལྷུམས་རྩེར་གཤེགས་པའི་སྐྱིལ་ཀྲུང་དེ། །
 རང་གི་གྱང་ལྡེབས་ངོས་ལ་ཕྱེད་ཙམ་བྲི། །
 
  གཏོ་འདི་གཤེན་གྱི་སྦུབས་སུ་བརྫིས་པ་དང་། །
 གླུད་འདི་སྲིད་པའི་བུག་ཏུ་བཅོས་པ་དང་། །
 རྔ་འདི་བོན་གྱི་ཁོག་ནས་བརྡུངས་པ་སྟེ། །
 ཆོད་དང་ལམ་ཕྱོད་ཨེ་འདུག་གཞན་གྱིས་ཤོད། །
 
 2010.8.26ཉིན་ཕ་ཡུལ་ལ་བསྐྱོད་པའི་ལམ་དུ་བྲིས།