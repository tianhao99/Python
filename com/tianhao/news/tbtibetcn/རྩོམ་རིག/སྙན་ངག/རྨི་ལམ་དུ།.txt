རྨི་ལམ་དུ།
རྨི་ལམ་དུ།
                                  ﹙གཅིག﹚
            སྤྱོད་ཁང་ནང་དུ་འཛུལ་མ་ཐག   ཅི་ཡིན་འདི་ཡིན་མ་ཤེས་པར་ང་སྐྱག་དོང་ནང་དུ་ལྷུང་སོང་།  གཅིན་སྐྱག་གི་མཚོ་མོའི་ཁྲོད་དུ།    ངའི་ལུས་པོ་རིམ་གྱིས་གཏིང་དུ་ནུབ་པ་དང་།   འཕག་འཚག་ཇི་ལྟར་བརྒྱབ་རུང་ཕྱིར་འབུད་ཐབས་མ་བྱུང་བས།  དངངས་སྐྲག་ཆེན་པོས་ཨ་ཕ་ཨ་མར་བོས།  ཕུ་ནུ་སྤུན་ཟླར་བོས།   ཆུང་མ་དང་བུ་ཕྲུག་ལ་བོས།  གྲོགས་པོའི་མིང་ནས་བོས།   འོན་ཀྱང་། ཡིད་སྐྱོ་བ་ཞིག་ནི།   ང་རང་སྐྱོབ་མཁན་ལྟ་ཞོག་ཁ་ཡ་བྱེད་མཁན་ཡང་མ་བྱུང་།
       ཕྱི་ཉིན་སྔ་དྲོར་ལས་ཀར་སོང་ནས་རིང་བོ་མ་འགོར་བར།   ལས་ཁུངས་ཀྱི་འཕྲིན་གཏོང་བས་ཤོག་ལྷེ་ཆུང་ངུ་ཞིག་ང་ལ་སྦྲད་པ་ཚུར་བླངས་ནས་ལྟ་དུས།  དེ་ནི་དུས་དེབ་ཆེ་གེ་མོའི་རྩོམ་སྒྲིག་ཁང་ནས་བསྐུར་ཡོང་བའི་རྩོམ་ཡོན་སྒོར་མོ་དྲུག་ཅུ་ཐམ་པའི་སྦྲག་ཐོག་བསྐུར་དངུལ་ཞིག་རེད་འདུག   རྩོམ་ཡིག་ཅིག་དུས་དེབ་སྟེང་དུ་བཀོད་ནས་ལོ་གཅིག་ལྷག་སོང་རྗེས་སུ་ད་གཟོད་རྩོམ་ཡོན་ལག་ཏུ་འབྱོར་བ་འདིའང་མི་བཟང་རྒྱུ་མེད་པ་འདྲ།  གློ་བུར་དུ།  ངའི་ཡིད་ལ་མདང་དགོང་གི་རྨི་ལམ་སྐྱུག་བྲོ་བ་དེ་འཁོར་བྱུང་བས།  དེ་རིང་གི་ཡོང་འབབ་འདི་ནི་མདང་དགོང་གི་སྤྱོད་ཁང་དང་སྐྱག་དོང་དང་སྐྱག་པ་བཅས་ཀྱི་རྟེན་འབྲེལ་རེད་བསམ་ནས་དེ་དག་ལ་ལྐོག་ཏུ་དྲིན་གཟོ་ཞུས་པ་ཡིན།
        ཐེངས་དེ་ནས་བཟུང་།  ང་ཡང་རྨི་ལམ་ལ་བརྟག་རྒྱུར་དགའ་བའི་སྐྱེ་བོ་ཞིག་ཏུ་གྱུར་ཅིང་།  རྒྱུན་དུ་སྤྱོད་ཁང་ངམ་སྐྱག་པ་དང་འབྲེལ་བའི་རྨི་ལམ་ཞིག་ཨི་རྨི་ལ་རེ་བ་བྱས་པ་ཡིན།                             
                                   ﹙གཉིས﹚
     ལོ་སར་ཚེས་གཅིག་གི་ཉིན་མོར།   ང་རང་ཨ་རག་གིས་བཟི་བར་གྱུར།  ཕ་མ་སྤུན་ཉེ་དག་གི་སྐྱིད་པའི་དགོད་སྒྲ་དང་སྒོ་ཕྱིའི་ཕྱུགས་ཟོག་གི་འབའ་སྐད་ངུར་དབྱངས་ཁྲོད་ནས་རྨི་ལམ་གྱི་ཞིང་ཁམས་སུ་ཉུལ་རྒྱུ་བྱུང་བས། མགྲོན་ཁང་སྟབས་བདེ་ཞིག་གི་ནང་དུ།  ང་རང་རྒྱལ་ཁབ་ཀྱི་སྲིད་བློན་ཟུར་བ་སྐུ་ཞབས་ཀྲུའུ་ལགས་དང་འཕྲད་བྱུང་སྟེ།  སྲིད་བློན་ངེད་གཉིས་ཁང་མིག་གཅིག་ཏུ་བསྡད་འདུག་ལ།  ཁོང་གིས་ནུབ་ལྭ་ལྔོན་པོ་ཆ་ཚང་ཞིག་མནབས་ཡོད་ཅིང་།   ད་དུང་བྱམས་བརྩེའི་འཛུམ་མདངས་ཡོངས་སུ་གྲོལ་ནས་ང་དང་གླེང་མོལ་སྣ་ཚོགས་བྱེད་ཀྱིན་མཆིས།   ངེད་གཉིས་ཀྱིས་ཡང་སྙིང་ཅི་ཞིག་གླེང་སོང་ཟེར་ན།  ཕྱི་ཉིན་དྲན་པའི་ཁྲོད་དུ་ཇི་ལྟར་བཙལ་ཡང་ཉིན་མོའི་སྐར་མ་བཞིན་དུ་ངའི་ཀླད་པ་སྟོང་བ་དེའི་ངོས་སུ་རྗེས་ཤུལ་ཙམ་ཡང་མི་སྣང་།   ཞིབ་འདང་རེ་བརྒྱབ་ཚེ།  ད་ཐེངས་ངའི་ལས་ཀ་ལ་འགལ་འཛོལ་ཆེན་པོ་བྱུང་ཡོད་དེ།   སྲིད་འཛིན་ལས་ཁུངས་ནས་དྲུང་ཡིག་གི་ལས་ཀ་བསྒྲུབས་མྱོང་མཁན་ཞིག་ལ་མཚོན་ན།  གོང་རིམ་དཔོན་པོས་གསུང་ཅི་གནང་ཐམས་ཅད་ཟིན་བྲིས་སུ་དགོད་རྒྱུ་ནི་གཞི་རྩའི་ཤེས་བྱ་ཞིག་དང་གཞི་རྩའི་འགན་འཁྲི་ཞིག་ཡིན་པ་ལོས་ཤེས།  གལ་ཏེ་ངའི་འགོ་ཁྲིད་ཀྱིས་དོན་དག་འདི་ཤེས་པར་གྱུར་ཚེ་ང་ལ་སྐྱོན་བརྗོད་ནན་མོ་བྱ་ངེས་ཡིན།  སྟབས་ལེགས་པ་ཞིག་ནི།  དེ་རིང་ང་ལས་ཁུངས་ན་མེད་པར་ཕ་ཡུལ་རྫོང་མགོ་རུ་ཡོད་ལ།  ལོ་སར་ཚེས་གཉིས་ཀྱི་ཉིན་མོ་ཡང་ཡིན་པས།  བླ་མ་དཀོན་མཆོག་དང་དཔའ་བོ་མཁའ་འགྲོ་ཆོས་སྐྱོང་སྲུང་མ་དག་གི་དྲིན་ལ། ངའི་འགོ་ཁྲིད་ཀྱང་གང་ཞིག་ན་ཨ་རག་གི་རྟ་ཕོར་བཅིབས་ནས་མི་ངོ་བདག་ངོ་ཟིན་དཀའ་བའི་ཚད་དུ་སོང་ཡོད་པ་ཁོ་ཐག་ཡིན།
                                  ﹙གསུམ﹚
       ལོ་དུ་མའི་ཡར་སྔོན་དུ།  ཕྲུ་གུ་ད་དུང་བཙའ་མ་རན་གོང་དུ་ཆུང་མའི་ལུས་ཁམས་བདེ་ཐང་མིན་པའི་རྟགས་འགའ་བསྟན་བྱུང་སྟེ།  རྐང་ལག་དང་ངོ་གདོང་སྐྲངས་པ་དང་།  སྙིང་གི་འཕར་ལྡིང་མི་སྙོམས་པ།  མཚན་མོ་གཉིད་མི་ཁུགས་པ་སོགས་ཀྱི་དབང་གིས།  སྨན་ཁང་དུ་སོང་ནས་ཞིབ་བཤེར་བྱས་པ་ན།  སྨན་པས་སྦྲུམ་མ་ལ་སྙིང་དང་མཁལ་མའི་ཕྱོགས་ནས་སྨན་བཅོས་བྱ་དགོས་ཚུལ་དང་།  སྦྲུམ་བུ་མངལ་ཁོག་གི་གནས་སྟངས་འགྲིག་མེད་དེ་ཕྲུ་གུའི་མགོ་མཐོ་ཐུར་དུ་འཁོར་ཡག་མིན་པ་མ་ཟད།  གསོ་རླུང་གིས་འདང་གིན་མེད་པ་དང་།  ལྟེ་ཐག་སྐེ་ལ་དཀྲིས་འདུག་ཟེར།  ཐབས་གཞན་ནི་མ་རྙེད་པས་ང་ཚོས་དེ་མ་ཐག་ཏུ་སྨན་ཁང་ནས་སྨན་བཅོས་བྱ་རྒྱུའི་ཐག་བཅད་པ་ཡིན། སྐབས་དེར་ཕ་ཡུལ་ནས་ཀྱང་ཁ་པར་བཏང་ཡོང་ནས་བཅའ་བ་རིམ་གྲོ་སྐོར་ཞིག་ཡོད་པ་སྔ་རྗེས་སུ་གྲྭ་བ་དང་སྔགས་པ་གདན་ཞུས་ནས་བསྒྲུབས་ཟིན་ཏེ།  ཆོས་དང་དེང་རབས་གསོ་རིག་ཟུང་འབྲེལ་བྱས་ན་སྐྱོན་ཡོད་མི་སྲིད་ཅེས་ཟེར་བས།  ངའི་སེམས་ཅུང་བདེ་རུ་བབས་སོང་།   ཉིན་བདུན་བརྒྱད་ཀྱི་རྗེས་སུ།  རྒྱལ་ཁབ་ཀྱི་གྲོས་ཁང་གོང་མའི་གྲོས་དཔོན་སྐུ་ཞབས་ལིས་ལགས་བསླེབས་བྱུང་།  ཁོང་གིས་ནུབ་ལྭ་སྔོན་པོ་ཆ་ཚང་ཞིག་མནབས་ཡོད་ཅིང་།  སྐུ་དངོས་སུ་མཚོ་ལྷོ་བོད་རིགས་རང་སྐྱོང་ཁུལ་མི་དམས་སྨན་ཁང་གི་བུ་བཙའ་ཚན་ཁག་ཏུ་ངའི་ཆུང་མ་ཡོད་སའི་ནད་ཁང་དེར་ཐོན་ནས་ང་ལ་བོད་སྐད་ཀྱིས་ཁྱོད་རང་སྐྲག་མི་དགོས།   འཚུབ་ཆ་མ་ལངས།       ཕྲུ་གུ་དང་ཆུང་མ་གཉི་གར་སྐྱོན་ཅི་ཡང་འབྱུང་མི་སྲིད་པས་སེམས་བདེ་མོ་བྱོས་ཞེས་ང་ལ་སེམས་གསོ་གནང་བྱུང་།
     ཕྱི་ཉིན་སྔ་དྲོའི་ཆུ་ཚོད་བཅུའི་སྟེང་དུ་ཕྲུ་གུ་བདེ་བླག་ངང་བཙས་ཤིང་མ་བུ་གཉིས་བདེ་ཐང་ཡིན་པ་མཐོང་ནས།  སེམས་སུ། བླ་མའི་མདུན་དུ་ཕྲུ་གུ་ལ་མིང་བཏགས་རྗེས།   མིང་གི་སྔོན་ལ“ལིས”ཞེས་པའི་རུས་ཤིག་ཀྱང་བཏགས་ན་བཟང་སྙམ་བྱུང་།