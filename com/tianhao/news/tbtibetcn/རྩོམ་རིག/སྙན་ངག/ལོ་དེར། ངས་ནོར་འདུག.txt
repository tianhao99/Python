ལོ་དེར། ངས་ནོར་འདུག
ལོ་དེར། ངས་ནོར་འདུག
          དེ་ཡང་སྐབས་དེར།  ཁོ་བོ་ཆེད་ལས་སློབ་འབྲིང་ཐབས་ཆག་ཅིག་ཏུ་འུ་ཐུག་ཐབས་ཟད་སྒོ་ནས་སློབ་གཉེར་གྱི་དུས་སྐབས་མཐའ་འཇུག་དེ་འབུད་ཐབས་བྱེད་ཀྱིན་ཡོད།
ཐན་ནི་ངའི་མདུན་དུ་སྡོད་ཀྱི་ཡོད་ཅིང་།  ཁོ་མོའི་མཛེས་སྡུག་དང་ཁམས་འབྲས་དྭངས་ཚུལ་ནི་སློབ་ཕྲུག་སྟོང་ཕྲག་གཅིག་ལྷག་ཙམ་ཡོད་པའི་སློབ་ར་དེའི་ནང་གི་ནམ་ཡང་ཉམས་པ་མེད་པའི་བརྗོད་གཞི་ཞིག་ལགས།
      ང་ནི་ཁོ་མོར་སེམས་ཤོར་བའི་སློབ་ཕྲུག་དེ་ཚོའི་ཁྲོད་ཀྱི་ཆེས་རང་ག་བ་ཞིག་ཡིན།  འོན་ཀྱང་ཁོ་བོས་རང་གི་ཐུན་མིན་གྱི་ཚོར་བ་སྐྱེན་པོ་དང་ཚོར་འདུ་དྲག་པོ་རྩལ་དུ་སྤྲུགས་ཏེ་ཁོ་མོར་ཟམ་མི་ཆད་པའི་སྒོ་ནས་སྙན་ངག་བྲིས་ཤིང་།  མཐར་སློབ་དུས་གཅིག་སོང་དུས་དེབ་མཐུག་པོ་ཞིག་ཀྱང་བྲིས་ཟིན།
       ཡིན་ནའང་།  འདི་དག་ཁོང་མོར་བསྟན་རྒྱུ་ལྟ་ཅི། ཐ་ན་སྐད་ཆ་ཤོད་པའི་སྤོབས་པའང་བྲལ།  དེར་བརྟེན་སློབ་ཚན་ཚོགས་སྐབས་ཁོང་མོའི་གཞན་སེམས་འགུགས་པའི་རྒྱབ་གཟུགས་ལ་ལྐུགས་པས་ལྷ་མཐོང་བ་ལྟར་ཅེར་ནས་སྡོད་བཞིན་ཡོད། སློབ་དུས་གཉིས་པ་མཇུག་སྒྲིལ་ལ་ཉེ་བའི་སྐབས་སུ།  བསམ་ཡུལ་ལས་འདས་པ་ཞིག་ལ་ངས་ཁོ་མོར་བྲིས་པའི་སྙན་རྩོམ་ཞིག་ལ་དུས་དེབ་ག་གེ་མོ་ཞིག་གི་བྱ་དགའ་རིམ་པ་དང་པོ་ཐོབ་འདུག་ཅིང་།  སློབ་གྲོགས་རྣམས་ཀྱི་དགའ་འབོད་ཁྲོད་དུ་བྱ་དགའ་སྒོར་བརྒྱ་དང་ལྔ་བཅུ་ལག་སོན་བྱུང་བས་ཁོ་བོ་དགའ་སྤྲོ་འབུམ་གྱིས་མྱོས་པ་ནི་སྨོས་ཅི་དགོས།
       དེས་ན་དགོང་ཚོགས་ཀྱི་སྐབས་སུ།  ཁོ་བོས་གློག་བརྙན་ཁང་ནས་སྤ་སེ་ལྔ་བཅུ་ཉོས་ལ་སློབ་གྲོགས་མི་རེ་ངོ་རེའི་སྡོད་སར་བསྐྱལ་བར་ཆས།   མ་གཞི་ང་རང་ཐན་གྱི་འགྲམ་དུ་སྡོད་པའི་རེ་བ་ཆེས་ཆེ་མོད། འོན་ཀྱང་སྙིང་སྟོབས་དེ་ག་ལ་ཡོད།  མཐར་ངས་བསམ་བློ་དྲུག་གསུམ་བཅོ་བརྒྱད་བཏང་སྟེ་ཐན་ངའི་མདུན་གྱི་སྡོད་སར་འཁེལ་བ་བཟོས།  གློག་བརྙན་གྱི་སྤ་སེ་ཐན་གྱི་སྒྲོག་ཙེའི་སྟེང་དུ་འཇོག་དུས།   ཁོ་བོའི་ལག་པ་ཅུང་འདར་ཞིང་།  ངོ་གདོང་ལ་ཚ་བ་བརྒྱབ་པ་མ་ཟད་སྙིང་ཁའང་དྲག་ཏུ་གཡོས།   འོན་ཀྱང་ཐན་གྱིས་ཐ་ན་མགོ་བོ་བཏེགས་ཙམ་ཡང་མ་བྱས་པར་ཆོ་མེད་བྲོ་མེད་ཀྱི《བཟོ་ལས་ཀྱི་བསྡོམས་རྩིས》ལ་བློ་རྩེ་གཅིག་སྒྲིམ་གྱི་ངང་ལྟ་བཞིན་འདུག་སློབ་ཚན་གྲོལ་བའི་ཅོང་སྒྲ་གྲགས་པ་དང་སྦྲགས་སློབ་གྲོགས་གཞན་རྣམས་དགའ་དགའ་སྤྲོ་སྤྲོའི་ངང་གློག་བརྙན་ཁང་གི་ཕྱོགས་སུ་བསྐྱོད།  འོན་ཀྱང་། ཐན་གཅིག་པུ་སྣང་བ་ཡི་ནས་བྱུང་མེད་པ་ལྟར་དེབ་དེ་ཁྱེར་ནས་ཉལ་ཁང་དུ་ལོག་ཕྱིན།   སྤ་སེ་ཟིང་སྐྱ་དེའང་ཁོ་མོའི་ཕུ་ཐུང་འཐེན་ཞོར་དང་སྦྲགས་ས་སྟེང་ལ་ལྷུངས། དེ་མུར་ཁོ་བོའི་སེམས་པ་འཁྱགས་རོམ་གྱི་གཏིང་རིམ་དུ་ལྷུངས་བ་དང་ཆབས་ཅིག   མཐོང་ཆུང་དང་དམའ་འབེབས་བྱས་པའི་མྱོང་བ་དྲག་པོ་ཞིག་གིས་ཕོ་ཁྱོ་གའི་རང་བཀུར་གྱི་བློ་དེའང་གཏིང་ནས་ཟད།
    དེའི་དགོང་མོ་ངས་ཐན་ལ་བྲིས་པའི་སྙན་ངག་ཡོད་དོ་ཅོག་མེར་བསྲེགས་ཤིང་།  ཐ་ན་གཟེངས་བསྟོད་ལག་ཁྱེར་དེས་ཁོ་བོར་སྙན་གྲགས་སྦྱིན་རྒྱུ་མེད་པར་ངོ་ཚ་ཁ་སྐྱེངས་བཟོ་མཁན་ལྟ་བུར་མཐོང་ནས་དེ་ཡང་ཐལ་བའི་ཡུལ་དུ་འཕངས། དེར་མ་ཟད་ངས་རང་གི་སྤྱང་གྲུང་དང་བརྩོན་འགྲུས་ལ་བརྟེན་ནས་ཁོ་བོ་ནི་དགའ་བར་འོས་པའི་ཕོ་གསར་ཞིག་ཡིན་པའི་དོན་དམ་གྱིས་ར་སྤྲོད་རྒྱུའི་ཚོད་སེམས་བཙུགས།
      འོན་ཀྱང་།  བདག་གི་མིག་ཤེད༡.༥དེ་ཏུའུ་གྲངས་༣༠༠ཅན་ལ་གྱུར་ནས་དགེ་སློབ་ཚང་མ་ཧང་སངས་དགོས་པའི་ཤེས་ཡོན་པ་ཞིག་ཏུ་གྱུར་མོད། ཐན་གྱིས་སྔར་བཞིན་ལྟག་རྒྱབ་ཏུ་ཨ་ཡོན་ཞེས་པའི་བུ་ཞིག་ཡོད་པ་མ་རྟོགས་ལ།  ཁུ་སིམ་མེར་མཛེས་སྡུག་ལྡན་པའི་ཐོ་རེངས་དང་ས་སྲོད་རེ་རེར་སྐྱེལ་བསུ་ཞུ་བ་ཡིན།  མཚར་སྡུག་འོད་སྟོང་འཕྲོ་བའི་འཛུམ་མདངས་ཀྱིས་ཁོ་མོ་གཅིག་པུའི་འཇིག་རྟེན་ལ་འོད་སྣང་སྦྱིན་གྱིན་དུ་རོལ།
      དེས་ན་ཁོ་བོར་སྙིང་ཁོང་རུས་པའི་གཏིང་ལ་ན་ཟུག་རྒྱག་པའི་ཕོག་ཐུག་ཅིག་བྱུང་ཞིང་།   དེའི་དབང་གིས་ཁོ་བོས་བསྡད་ས་ལན་མང་བརྗེས་ཏེ་རང་སེམས་རང་གིས་གསོ་ཁུལ་བྱས།  འོན་ཀྱང་མཐར་ནག་པང་གསལ་པོ་མཐོང་གི་མི་འདུག་ཅེས་པར་ཁ་གཡར་ཏེ་སླར་ཡང་རང་གནས་སུ་ལོག 
       མིག་ཡུད་ཙམ་ཞིག་ལ་སློབ་དུས་བརྒྱད་པར་བསླེབས།   དེ་ནི་ང་ཚོའི་སློབ་གཉེར་དུས་སྐབས་ཀྱི་མཐའ་མཇུག་གི་ཉི་མ་བརྒྱ་ལྷག་ཙམ་དེ་རེད།
འཛིན་གྲྭའི་ནང་གི་སློབ་གྲོགས་དབར་ལ་སྔར་ལས་མཛའ་ཞིང་མཐུན་པ་དང་ཁོག་རྒྱ་ཆེ་རུ་ལྟ་བུར་སོང་ཞིང་།  བརྩེ་གྲོགས་ཁ་ཤས་ཡོད་པ་དེ་ཚོའང་སློབ་གྲྭའི་ཡང་ཡང་གི་བཀག་རྒྱའི་འོག་ཏུ་ད་དུང་ལུས་དང་གྲིབ་མ་ལྟར་འབྲལ་ཐབས་མེད་པའི་རྟུལ་ཞུགས་འཛིན།   ཐན་ཡང་ཧ་ལམ་གཏོང་ཕོད་ཆེ་རུ་ཕྱིན་པ་ལྟར་འཛིན་གྲྭའི་ནང་གི་ཁོ་མོར་དགའ་པོ་བྱེད་པ་དང་།   ད་དུང་གཟའ་མཇུག་འགའ་བློས་བཏང་ནས་ཁྲོམ་གཞུང་སྐོར་རོགས་དང་།  མཉམ་དུ་གློག་བརྙན་བལྟ་བར་འགྲོ་བ་སོགས་བྱེད།   དེ་ལྟ་ནའང་ཁོ་མོ་ནི་ནམ་ཡང་ཁེངས་དྲེགས་ཅན་གྱི་སྲས་མོ་ཞིག་རེད་དེ། ཐོག་མཐའ་བར་གསུམ་དུ་སུས་ཀྱང་ཁོ་མོའི་སེམས་ཀྱི་སྒོ་མོ་དེ་ཕྱེ་མ་ཐུབ།   ང་དང་ཁོ་མོ་སྔར་བཞིན་འབྲེལ་འདྲིས་གང་ཡང་མ་བྱུང་།   དེར་བརྟེན་ཁོ་མོར་ཡང་སྙིང་བརྩེ་སེམས་ཇི་ཙམ་འཆང་བཞིན་ཡོད་པ་ང་རང་ཉིད་ཁོ་ནས་མ་གཏོགས་མི་ཤེས།
        ཁུག་རྟས་གླུ་དབྱངས་ལེན་པ་དང་།  ས་གཞིས་གོས་གསར་མནབས་པའི་དུས་དེར།   སློབ་གཉེར་སྐབས་ཀྱི་མཐའ་མཇུག་གི་ལུས་རྩལ་འགྲན་ཚོགས་དེའང་སློབ་གྲྭས་གསར་དུ་བསྐྲུན་པའི་ལུས་རྩལ་ཐང་དུ་འགོ་ཚུགས།   རྣམ་ཀུན་ནས་ཞི་འཇམ་ཞིང་ཁུ་སིམ་པའི་ཐན་གྱིས་བསམ་ཡུལ་ལས་འདས་པའི་ངང་རྨིད་༣༠༠༠གི་རྒྱུགས་ཤར་འགྲན་བསྡུར་ལ་ཐོ་བཀོད་འདུག་པས།  དེ་མ་ཉིད་དུ་སློབ་རའི་གས་གཏོར་རང་བཞིན་གྱི་གསར་འགྱུར་ཏུ་གྱུར།
       འགྲན་བསྡུར་གྱི་འགོ་མ་ཚུགས་གོང་།  ཐན་གྱིས་གློ་བུར་དུ་ངའི་མདུན་དུ་ཡོང་ནས་འཛུམ་དམུལ་དམུལ་གྱིས“རང་།  པིར་རྩལ་ལེགས་པས།  ང་ལ་རྒྱང་བསྒྲགས་ནས་བསྒྲོག་བྱེད་ཀྱི་རྩོམ་ཡིག་ཅིག་བྲིས་ཏེ་སྐུལ་མ་བཏང་ན་གང་འདྲ་འདུག”ཅེས་རིང་ནས་གཤིབ་པའི་གྲོགས་པོ་ཞིག་ལ་བརྗོད་པ་ལྟར་སྨྲས།  དེ་ཉིན་ཁོ་མོས་འབབ་ཆུ་ལྟར་འཇམ་ཞིང་རིང་བའི་སྐྲ་ལོ་དེ་སྙོམས་པོར་བྲེགས་ནས་རྣ་ཅོག་དང་མཉམ་པ་ཞིག་ཏུ་བཏང་འདུག་པས།  དེ་བས་ཀྱང་སྐྱེས་འབྲས་དྭངས་ལ་ཡིད་དབང་འཕྲོག་པའི་རྣམ་པ་ཞིག་ཆེས་ཆེར་མངོན་ལ།   ཕྲ་ཞིང་ལྡེམ་པའི་ལུས་པོར་ལུས་རྩལ་གྱི་ལྭ་བ་སྔོ་ནག་ཞིག་གྱོན་འདུག་པས།   དེ་བས་ཀྱང་བརྗོད་པར་དགའ་བའི་ལང་ཚོའི་དྲི་ངད་ཅིག་ལྡང་འོང་།   སྐབས་དེར་ང་ནི་དངངས་སྐྲག་གིས་སྐད་ཆའང་མ་ཐོན།
          ད་བར་ངས་སྐབས་དེའི་མྱོང་བ་བཀོད་འབྲི་བྱེད་མི་ཤེས་ལ།  གཅིག་བྱས་ན་ཚེ་འདིར་ཚོར་སྣང་དེ་ལྟ་བུ་བསྐྱར་དུ་འོངས་མི་སྲིད་སྙམ།  གང་ལྟར་སྐབས་དེར་སེམས་ཁོང་དུ་དྲོད་ཁོལ་འཛད་མེད་འཕྱུར་ལ།   མིག་མཐའ་ཡང་བརླན་ཤིག་ཤིག་ཏུ་གྱུར།
          ད་དུང་མཐའ་འཇུག་གི་གི་སྨི་བཞི་བརྒྱ་ཙམ་ལས་མེད་པའི་སྐབས་སུ། ཐན་ནི་སྔར་བཞིན་ཨང་ལྔ་པ་ཡིན་པ་དང་།   ཨང་དང་པོ་དང་རྒྱང་ཐག་སྨི་ལྔ་བཅུ་ཙམ་ཆོད་འདུག    འཛིན་གྲྭའི་ནང་གི་བུ་མོ་ཚང་མས་སྐད་བརྒྱབ་སྟེ་མགྲིན་པའང་འགག་པ་དང་། བདག་ཀྱང་དངངས་འཚབ་ཀྱིས་སྙིང་ཁའང་རབ་ཏུ་གཡོས།   སྐབས་དེར་རྒྱང་བསྒྲགས་ནས“༩༢ལོའི་བསྡོམས་རྩིས་འཛིན་གྲྭ་དང་པོའི་མཛེས་ལྡན་ཕོ་ཉ་ལགས།  ཁྱེད་ཉིད་ལ་རྒྱལ་ཁ་འཐོབ་ནས་སླད་ཕྱིན་སློབ་གྲོགས་ཡོངས་ཀྱི་བརྗེད་དཀའ་བའི་ཕྱིར་དྲན་ཞིག་ཏུ་འགྱུར་བར་སྨོན …”ཞེས་གཙོ་སྐྱོང་པས་སྙན་འཇེབས་ལྡན་པའི་སྒོ་ནས་སྒྲོག་སྦྱངས་ལན་གསུམ་གནང་།
          དེ་མུར་ཐན་གྱིས་བསམ་ཡུལ་ལས་འདས་པའི་སྒོ་ནས་རྒྱུགས་ཤིང་།  རིམ་གྱིས་ཨང་བཞི་པ་དང་གསུམ་པ།  གཉིས་པའི་རྗེས་སྙེགས་ཏེ།   ཐ་མ་སྨི་བཅུ་ཡང་མེད་པའི་སར་བསླེབས་དུས་གཞི་ནས་ཨང་དང་པོ་བླངས།  འཛིན་གྲྭའི་ནང་གི་སློབ་གྲོགས་བུ་རྣམས་སྨྱོ་བ་ལྟ་བུར་གྱུར་བ་དང་།  བུ་མོ་མང་པོས་རྔུལ་ཆུས་བརླན་པའི་ཐན་ལ་འཐམས་ནས་ངུ་འབོད་བྱས། སྒོས་སུ་རྣམ་ཀུན་ནས་ལྷིང་ཞིང་རང་ཚུགས་བརྟན་པའི་འཛིན་གཙོས་སློབ་ཆད་ཕོག་པའི་ཉེན་ཁར་ཡང་མ་འཛེམས་པར་ཤོག་སྦག༥༠༠༠ཡོད་པ་ཞིག་སྤར་ཏེ་བཀྲ་ཤིས་རྟེན་འབྲེལ་ཞུས།   ང་ནི་སྔོ་ལྗང་གི་སྐྱོར་རར་བསྙེས་ཏེ་མཐོན་ཐིང་གི་ཨ་སྔོན་ཡངས་པོར་ཅེར་ནས་སྡོད་པ་ལས་རེ་ཞིག་ག་བྱེད་འདི་བྱེད་མ་ཤེས་པར་ལུས།
          དེའི་རྗེས་སུ་ང་གཉིས་ཀྱི་དབར་ལ་སྔར་བཞིན་འབྲེལ་བ་གང་ཡང་བྱུང་མེད་པ་ལྟ་བུར་གྱུར། ཡིག་རྒྱུགས་ཀྱི་བྲེལ་འཚུབ་ཀློང་དུ་དུས་ཚོད་ནི་བྱ་འཕུར་བ་ཇི་བཞིན་བསྐྱོད ་་་་་་   འཛིན་གྲྭའི་ནང་མཚམས་རེ་འཁྲུག་ཆ་དོད་ཅིང་།   སྐབས་རེ་ཁུ་སིམ་མེར་གནས།   གང་ལྟར་བྲེལ་འཚུབ་གྱི་ཁྲོད་དུ་སྐྱོ་གདུང་གི་རྣམ་པ་ཞིག་ལྷང་ལྷང་དུ་མངོན་འོང་།
         དེ་འདྲའི་ཁྲོད་དུ་མཐའ་མཇུག་གི་ཁ་འབྲལ་བའི་དུས་ཚོད་ནི་འགོག་ཐབས་མེད་པའི་ངང་འབྱོར།  དེ་ཉིན་ཁོ་མོས་དྭངས་གཙང་གི་སློབ་གོས་ཤིག་དང་། ནག་ནོག་གི་དྲི་མས་མ་བསླད་པའི་ལྷམ་ཞིག་གྱོན་འདུག    ངས་ཐན་གྱིས་དོ་སྣང་ཡོང་དཀའ་བའི་གནས་ཞིག་ཏུ་ཁ་རོག་ཏུ་འགྲེངས་ནས་མིག་ཟུང་གིས་ཁོང་མོར་མཐའ་མཇུག་གི་སྐྱེལ་མ་ཞུས།  ཁོ་མོས་འཛུམ་དམུལ་ལེར་འབོག་སྒྲིལ་ཆེན་པོ་ཞིག་ཁུར་ནས་ཕར་ལྟ་ཚུར་ལྟ་ལན་མང་བྱས་རྗེས།  མཐར་ཁོ་མོའི་ཕ་ཡུལ་ལ་བསྐྱོད་མཁན་གྱི་རླངས་འཁོར་དེར་ཞུགས།   རླངས་འཁོར་སྔོ་ལྗང་གི་སློབ་ར་ནས་དལ་གྱིས་བསྐྱོད་ཅིང་།   རྗེས་ཤུལ་དུ་རྡུལ་རླུང་རིང་མོ་ཞིག་འཐེན།   དེ་དུས་ཁོ་བོས་གཞི་ནས་བློ་སྟོབས་ཆེན་པོས་ལག་པ་བཏེགས་ནས་གཡབ་མོ་བྱས་ཡུན་རིང་མ་འགོར་བར་ཁོ་བོའང་རང་ཡུལ་དུ་ལོག་སྟེ་བཟོ་གྲྭ་ཆུང་ཆུང་ཞིག་གི་བཟོ་པ་དཀྱུས་མ་ཞིག་བྱས་ནས་བསྡད།   དཀའ་ཚེགས་ཆེ་ཞིང་བསྐྱར་ཟློས་ཀྱི་དབང་དུ་སོང་བའི་ཉིན་མོ་རེ་རེའི་ནང་།  བདག་གི་འཚོ་བ་ནི་བྲེལ་འཚུབ་དང་ཁེར་རྐྱང་གི་དབང་དུ་སོང་།  འོན་ཀྱང་ཁོ་བོས་སྔར་བཞིན་སྙན་ངག་དང་ལྷུག་རྩོམ་འབྲི་བཞིན་རྩོམ་རིག་གི་རྨི་ལམ་རྨིས་ཏེ་བསྡད།   དེ་ལྟར་ཡིན་མོད།   སྙིང་ཁོང་ནས་སྔར་བཞིན་བརྗེད་པར་མ་གྱུར་ལ།  ཁོ་མོའི་དྭངས་གཙང་གི་འཛུམ་ཞལ་དེ་བདག་གི་རྨི་ལམ་གྱི་ཞིང་ཁམས་དུ་ལན་མང་བྱོན།
         དེ་འདྲའི་ངང་ཁོ་བོ་ལོ་ན་ཉེར་གཉིས་ལ་སོན་པའི་སྐྱེས་སྐར་ཟིན་པ་དང་།  སྐྱེས་སྐར་གོང་གི་ཉིན་ཞིག་ལ་ཁོ་བོར་བསམ་ཡུལ་ལས་འདས་པའི་གློག་འཕྲིན་ཞིག་འབྱོར་བ་སྟེ།  “ཟླ་༡༢པའི་ཚེས་༢༠ཉིན་ཁྲུའུ་ཐན་ཀུན་ཁྱབ་རླུང་འཕྲིན་ལས་ཁུངས་ཀྱི《བཀྲ་ཤིས་ཀྱི་ཕོ་ཉ》བརྒྱུད་དེ་བདག་གི་སྙིང་ཁོང་གི་སྨོན་ཚིག་བཏབ་ཡོད”ཅེས་བྲིས་པ་ལས་དེ་མིན་བསྐུར་མཁན་གྱི་ས་གནས་དང་མིང་སོགས་ཡེ་ནས་བྲིས་མི་འདུག    
         ངས་སུ་ཞིག་ཡིན་ནམ་སྙམ་གྱིན་ཚོད་དཔག་དང་རེ་སྒུག་བྱས་ནས་བསྡད།   ཟླ༡༢པའི་ཚེས་༢༠ཉིན་གྱི་ཆུ་ཚོད་༡༢དང་ཕྱེད་ཀར“ལྷན་རྒྱས།  སྐུ་ཁམས་བཟང”ཞེས་གཙོ་སྐྱོང་པ་ལིའུ་ཧུང་གི་གསུང་སྐད་སྒྲོག་ཨང་དང་པོ་དེ་འདུག་ལ་གཉིས་པ་དེ་ཡང་རེད་མི་འདུག    
           ཆུ་ཚོད་ཧྲིལ་པོའི་གསར་འགྱུར་རྫོགས་རྗེས།གཙོ་སྐྱོང་པའི་གསུང་ལ་སྐྱོ་སྣང་གིས་ཁེངས་ཤིང་།དེ་མ་ཐག་ཁོ་བོས་ཀྱང་ཧ་ལམ་ཅི་ཞིག་ཚོར་བ་ལྟར་སྙིང་ཁ་ཚད་མེད་དུ་གཡོས།  གཙོ་སྐྱོང་པས་དེ་རིང་ས་ཐག་རིང་བའི་ཧྲེང་ཀྲེང་ནས་ཡིན་པའི་བུ་མོ་ཞིག་གིས་ཧུང་ཕུ་ལ་ཡོད་པའི་བུ་ཞིག་ལ 《ཁྱེད་ང་ལས་སྐྱིད་པ་བྱུང་ན》ཞེས་པའི་གླུ་གཞས་ཅིག་རེ་སྐུལ་ཞུས་འདུག”
  “ཁོ་མོས་བཤད་དོན།   ཨ་ཡོན།  མ་གཞི་ཁྱེད་འཇོན་ཐང་ཅན་ཞིག་ཡིན་མོད།   འོན་ཀྱང་སྤྱང་པོ་དེ་ཙམ་མི་འདུག་ལ།   ཕོ་ཁྱོ་གར་ལྡན་དགོས་པའི་སྙིང་སྟོབས་དང་ཡིད་ཆེས་ཀྱི་བློ་ཡང་མི་སྣང་།  གལ་སྲིད་དང་ཐོག  ཐ་ན་སློབ་གྲྭ་ནས་ཁ་འབྲལ་བའི་སྐད་ཅིག་མ་དེར་ཡང་ཁྱེད་ཀྱིས་ང་ལ་དངོས་སུ་ཅི་ཞིག་བརྗོད་པ་ཡིན་ཚེ།  གཅིག་བྱས་ན།   དེ་རིང་ང་གཉིས་མཉམ་དུ་ཁྱེད་ཀྱི་སྐྱེས་སྐར་བཏང་ནས་བསྡད་ཡོད་ཀྱིན་རེད།   འོན་ཀྱང་ཁྱེད་གྱིས་མཐའ་མ་ཁྱེད་ལ་ཆེས་དགའ་བའི་བུ་མོ་ཞིག་གི་སེམས་པ་མ་རྟོགས…”
  “ཡིན་ནའང་ད་ཆ་དེ་ཚོ་ཚང་མ་འདས་སོང་གི་བྱ་བར་གྱུར་ཟིན།  ང་ཡང་སྔོན་གྱི་བུ་མོ་ཁ་ཁུ་སིམ་པོ་དེར་བསྡད་མེད་ལ།  མི་རིང་བར་ང་ཡང་དཀའ་ཚེགས་ཆེ་བའི་གླ་པའི་འཚོ་བ་འདི་མཇུག་སྒྲིལ་ནས། སྐྱེས་པ་ཕུལ་བྱུང་ཞིག་གི་མནའ་མར་འགྲོ་ལ་ཁད།  འོན་ཀྱང་ཁྱེད་ལ་བདག་གིས་ཚེ་འདིར་ནམ་ཡང་ང་ལས་སྐྱིད་པ་ཡོང་བའི་བཀྲིས་སྨོན་ལམ་ཁོ་ན་གདབ་རྒྱུ་ཡིན།..”
         གླུ་དབྱངས་ཐོལ་གྱིས་གྲགས་པ་དང་སྦྲགས། ཁོ་བོའི་སྙིང་ཁར་གྲིས་བསྣུན་པ་ལྟར་གྱི་ན་ཟུག་ཅིག་བརྒྱབ་པ་དང་དུས་མཚུངས།  དྭངས་གཙང་གི་མཆི་མའི་ཕྲེང་བ་གྲང་ཅང་ཅང་གི་ལག་པའི་སྟེང་དུ་ལྷུངས་ཤིང་།   ཀླད་པའི་ནང་ཡོད་ཚད་སྟོང་ལྷང་ལྷང་དུ་གྱུར…
  《ཁྱེད་ང་ལས་སྐྱིད་པ་བྱུང་ན》ཞེས་པའི་གླུ་གཞས་འདི་ཁོ་ན་བདག་གི་ཁང་ཆུང་སྨི་གྲུ་བཞི་མ་བཅུ་ཕྲག་ཁ་ཤས་ཙམ་ལས་མེད་པ་དེའི་ནང་ལྡིང་བསྐོར་རྒྱག་བཞིན་ཁོ་བོའི་འགྱུར་མེད་ཀྱི་བརྩེ་སེམས་དེར་ནམ་ཡང་ཆ་རྫོགས་པར་དཀའ་བའི་རྫོགས་ཤད་ཅིག་བརྒྱབ།  སླད་ཕྱིན་ངས་དེ་དོན་ལ་བསམ་གཞིག་བྱེད་ཀྱིན་མི་ཚེའི་བཤུལ་ལམ་རིང་མོ་འདིར་བསྐྱོད་རྒྱུ་ལས་མ་འདས་སོ།