༄༅།།པཎ་ཆེན་སྐུ་ཕྲེང་དགུ་པ་ཆོས་ཀྱི་ཉི་མས་མཛད་པའི་ནན་ཧས་པོ་ཏ་ལའི་གནས་བསྟོད།
ཀྱེ་གངས་རིའི་མགོན་པོ་ཐུགས་རྗེའི་གཏེར། །སྔོན་དམ་བཅའི་དཔུང་སྟོབས་ཉེར་དགོངས་ནས། །འབངས་མགོན་མེད་ཉམ་ཐག་འགྲོ་ཚོགས་ལ། །ཐུགས་བརྩེ་བའི་སྤྱན་གྱིས་གཟིགས་སུ་གསོལ། །མགོན་ཁྱོད་ཀྱི་ཡེ་ཤེས་སྒྱུ་འཕྲུལ་དབྱིངས། །ཞིང་བཀོད་པའི་རོལ་པར་ཡོངས་ཤར་བ། །གནས་པོ་ཏ་ལ་ཞེས་གྲགས་པའི་ལྗོངས། །ངོ་མཚར་གྱི་གཟུགས་བརྙན་ཅི་ཡང་བཀྲ། །སྨན་སྣ་ཚོགས་གོས་བཟང་རབ་ཀླུབས་པའི། །ས་འཛིན་རྣམས་ལྗོན་པའི་དོ་ཤལ་འཕྲེང་། །རབ་འཕྱང་ཞིང་ཁྱོད་སྐུ་འཛུམ་པའི་ཞལ། །ཡོངས་བལྟ་ཕྱིར་ཀུན་ནས་འདུས་པ་འདྲ། །བརྒྱན་ལྡན་གྱི་དལ་འབབ་བདུད་རྩིའི་རྒྱུན། །ས་ཆེན་པོའི་ཁྱོན་ཀུན་བསྐོར་བ་ཡི། ། དལ་བ་དག་བཏང་སྟེ་ཐུགས་རྗེའི་གཏེར། །ཁྱོད་དགྱེས་པའི་རྫས་སུ་ལྷུན་གྱིས་གྲུབ། །རབ་མཛེས་པའི་སྤུ་སྡུག་བཀྲ་བ་ཡི། །འདབ་ཆགས་ཀྱི་ཚོགས་རྣམས་རྒྱལ་བའི་སྲས། །ཞི་བདེ་ཡི་དབྱིངས་ལས་སློང་བའི་ཕྱིར། །སྐད་སྙན་པའི་གླིང་བུ་ཅི་ཡང་སྒྱུར། །ལྗོངས་འདིར་གནས་ཡིད་ཅན་སྐྱེ་བོ་ཀུན། །ལྷ་བརྩེ་ཆེན་ཐུགས་རྗེས་ཉེར་བསྐྱངས་པས། །སྲོག་གཅོད་སོགས་མི་དགེའི་ལས་མཐའི་ཚོགས། །ཡོངས་སྤངས་ཏེ་དགེ་ལ་གཅིག་ཏུ་སྤྱོད། །ཚེ་འདི་སྣང་འདུ་འཛིར་ཞེན་ལོག་ཅིང་། །གཏན་བདེ་ཡི་གོ་འཕང་དོན་གཉེར་བའི། །དྲང་སྲོང་རྣམས་བསམ་གཏན་རོ་མངར་པོར། །ཅི་དགའ་རུ་ལོངས་སུ་སྤྱོད་པར་བྱེད། །དེ་ལྟ་བུའི་སྣོད་བཅུད་དགེ་མཚན་གྱི། ། དཔལ་ཕུན་སུམ་ཚོགས་པས་ཡོངས་གཏམ་པའི། །གནས་འདི་ཉིད་མཐོང་ཐོས་དྲན་པས་ཀྱང་། །དོན་ལྡན་གྱི་དགོས་པ་ཅི་ཡང་བསྐྲུན། །ཕྱི་ཡོན་ཏན་བཀོད་པ་ལྷུན་རྫོགས་ཤིང་། །ནང་ཕུལ་བྱུང་དག་པའི་ཞིང་གི་མཆོག །གསང་མེ་ལོང་ཡེ་ཤེས་སྒྱུ་འཁྲུལ་གར། །དེ་ཆུ་བུར་མིག་གི་གསོས་སུ་གྲུབ། །དོན་དེ་ཕྱིར་སྒོ་གསུམ་དྭངས་བ་ཡིས། །བསྟོད་དབྱངས་དང་ཕྱག་མཆོད་སྐོར་བ་སོགས། །རྩེ་གཅིག་ཏུ་སྒྲུབ་ལ་རྟག་བརྩོན་པའི། །རྣམ་དཀར་གྱི་ཕུང་པོ་ཅི་མཆིས་དང་། ། འདིར་འབད་པའི་དགེ་བའི་ཚོགས་སྟོབས་ཀྱིས། །ཚེ་རབས་ཀྱི་འཕྲེང་ཀུན་བརྩེ་བའི་གཏེར། ། ལྷ་ཕྱག་ན་པད་མོས་མཉེས་བཞིན་དུ། །འབྲལ་མེད་པར་རྗེས་སུ་འཛིན་གྱུར་ཅིག །ལམ་གཙོ་བོ་རྣམ་པ་གསུམ་ལ་སོགས། །མདོ་སྔགས་ཀྱི་སྤྱོད་ཚུལ་མཐའ་ཡས་པར། །ཐོས་བསམ་སྒོམ་འཇུག་པར་རབ་བརྩོན་ཏེ། །མ་འགྲོ་ཀུན་དོན་དུ་སངས་རྒྱས་ཤོག །དེ་མ་ཐོབ་འཆི་བའི་དུས་ཤར་ཚེ། །མགོན་ཁྱོད་ཉིད་དཔའ་བོ་མཁའ་འགྲོ་ཡིས། །ཡོངས་བསྐོར་ཏེ་བུ་བུ་ཚུར་ཤོག་ཅེས། །གསུངས་དབུགས་དབྱུང་དངོས་སུ་ཐོབ་པར་ཤོག །ཞིང་བདེ་ཅན་པདྨའི་སྦུབས་ཉིད་ལས། །མངོན་འཕགས་ཏེ་རླབས་ཆེན་རྒྱལ་སྲས་ཀྱི། །སྤྱོད་ཚོགས་ཀུན་གཅིག་ཏུ་ལེགས་སྤྱད་ནས། །སྐུ་གསུམ་གྱི་རང་ཞལ་མངོན་གྱུར་ཅིག །ཅེས་པ་འདི་ཡང་ཀོོ་ཤྲཱི་ལྕང་སྐྱ་ཧོ་ཐོག་ཐུའི་ཛ་སག་སྒོ་མང་མཁན་སྤྲུལ་འཇམ་དབྱངས་གྲགས་པ་རྒྱ་མཚོ་ནས་བསྐུལ་བ་བཞིན་ཤཱཀྱའི་དགེ་སྦྱོང་བློ་བཟང་ཐུབ་བསྟན་ཆོས་ཀྱི་ཉི་མ་དགེ་ལེགས་རྣམ་རྒྱལ་དཔལ་བཟང་པོས་ནན་ཧའོ་པོ་ཏ་ལར་སུག་བྲིས་བགྱིས་པ་འདི་ཡང་འགྲོ་ཀུན་འཕགས་པས་རྗེས་སུ་འཛིན་པའི་རྒྱུར་གྱུར་ཅིག དགེ་ལེགས། །
                                                   ཁོན་ཐར་གྱིས་ཞུ་དག་བྱས།