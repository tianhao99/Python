རྟ་རྒྱུག་གི་ལྟད་མོ་ལ་དཔྱད་པ་ཕན་བདེའི་བསིལ་གྲིབ་ཅེས་བྱ་བ་བཞུགས་སོ།།
ཐམས་ཅད་མཁྱེན་པ་ལ་ཕྱག་འཚལ་ལོ།
      སྤྱིར་འགྲོ་འདུག་ཟ་ཉལ་ཐམས་ཅད་སྡིག་པ་མི་དགེ་བ་དང་མ་འདྲེས་པ་ནི་ཤིན་ཏུ་གལ་ཆེ་སྟེ། བཅོམ་ལྡན་འདས་ཀྱིས།སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །ཅེས་གསུངས་པ་ལྟར་བོད་པ་ཞིག་ཡིན་ཕན་ཆད་ལས་འབྲས་ཀྱིས་གནད་ཅུང་ཟད་རེ་མི་ཤེས་མཁན་དཀོན་པས། ལས་མི་དགེ་བའམ་སྡིག་པ་འདི་ལ་དོགས་ཟོན་བྱ་རྒྱུ་ནི་གལ་ཆེ་བའི་གནས་སོ། ཁ་ཅིག་གིས་དུད་འགྲོ་ལ་སྡུག་བསྔལ་གྱི་ཚོར་བ་མྱོང་རྒྱུ་གཏན་ནས་མེད་པའི་འཕྲུལ་ཆས་ཤིག་གི་ལྟ་སྟངས་བཟུང་ཏེ། དུད་འགྲོ་ལ་མནར་གཅོད་ཀྱི་སྡུག་བསྔལ་དཔག་མེད་གཏང་པ་ནི། ཡི་མུག་སྐྱེ་བའི་གནས་ཐ་ཆད་ཀྱི་བྱ་བ་ཡིན། དུད་འགྲོ་ཕལ་ཆེ་བའི་མི་སྐད་བཤད་མི་ཤེས་པ་མ་གཏོགས་བདེ་སྡུག་གི་ཚོར་བ་མྱོང་བ་ནི། ང་ཚོ་མིའི་འགྲོ་བ་དང་ཁྱད་པར་སྤུ་ཙམ་ག་ལ་ཡོད། དེས་ན་རྟ་ལ་སྡུག་བསྔལ་དཔག་མེད་གཏད་པ་དེ་ཡང་ཅི་ནུས་ཀྱིས་དགག་དགོས་པ་ལས་བག་ཡངས་སུ་བྱ་མི་རུང་། ལ་ལ་ཞིག་གིས་གྲུབ་ཐོབ་ཡིན་མདོག་གིས་རྟ་འཕྲུལ་རྟ་རྒྱུག་པ་བཞིན་དུ་དུས་རྒྱུན་དུ་རྟ་རྒྱུག་འབའ་ཞིག་བྱས་ཏེ་རྟ་ལ་སྡུག་བསྔལ་རྟག་ཏུ་མྱོང་བཅུག དེ་ནི་སྐྱེ་བོ་ཇི་ལྟར་དུ་སྣང་ཡང་དོན་ལ་སེམས་ཀྱི་ནོར་འཁྲུལ་ཆེན་པོ་ཞིག་སྟེ། གུ་རུ་རིན་པོ་ཆེས། གསང་སྔགས་ཆོས་ཀྱི་བདེན་པ་མཐོང་བ་ལ༔ གྲུབ་ཐོབ་ཞེས་ནི་མཚན་ནི་བརྗོད་པ་ཡིནཿ ཞེས་གསུངས་པ་ལྟར་གསང་སྔགས་ཆོས་ཉིད་ཀྱི་བདེན་པ་མངོན་སུམ་དུ་མཐོང་། དུས་སྐད་ཅིག་མ་གཅིག་ལ་ཞིང་ཁམས་བརྒྱར་བསྒྲོད། སངས་རྒྱས་བརྒྱ་ཡི་ཞལ་མཇལ་གསུང་ཐོས། དངོས་པོ་གཅིག་དུ་མར་བསྒྱུར་བ་དང་དུ་མ་གཅིག་ཏུ་བསྒྱུར། འབྱུང་བ་བཞི་ལ་རང་དབང་ཐོབ་ན་གྲུབ་ཐོབ་ཡིན་པ་མ་གཏོགས། རྟ་རྒན་ཉམ་ཆུང་ཞིག་ལ་སྡུག་བསྔལ་གཏད་པ་ཙམ་གྱིས་ལས་ངན་ཞིག་བསགས་པ་ལས། གྲུབ་ཐོབ་ཀྱི་སར་མི་འགྲོ།
         གལ་ཏེ་རྟ་རྒྱུག་བྱས་པས་གྲུབ་ཐོབ་ཀྱི་སར་འགྲོ་ན། སྐྱེ་བོ་ཐ་མལ་བའི་ནང་དུ་རྟ་རྒྱུག་གཏོང་མཁན་ཧ་ཅང་མང་པོ་འདུག་པས། དེ་དག་ཐམས་ཅད་གྲུབ་ཐོབ་ཡིན་ཞེས་སྨྲའམ། རྒྱལ་པོ་ཟས་གཙང་གི་སྲས་སྟོབས་བཅུ་མངའ་བ་རྫོགས་པའི་སངས་རྒྱས་བཅོམ་ལྡན་འདས་དང་། འཁོར་དགྲ་བཅོམ་པ་རྣམས་ཡུལ་གཞན་དང་གཞན་དུ་བྱོན་ཚེ་ཞབས་ཐང་དུ་བྱོན་པ་ལས་རྟ་བཅིབས་ནས་བྱོན་རབས་མི་འདུག དཔལ་སྤྲུལ་རིན་པོ་ཆེས། སངས་རྒྱས་བཅོམ་ལྡན་འདས་ཐབས་སྡུག་ནས་རྟ་རྒན་ཞིག་ཆིབ་རྒྱུ་མ་རྙེད་པ་མིན་གསུངས་པ་ལྟར། སེམས་ཅན་ལ་གནོད་པ་བྱས་ན་དམ་པའི་ཆོས་དང་འགལ་ཚུལ་དགོངས་ནས་རྟ་དང་གླང་པོ་ཆེ་སོགས་མ་ཆིབ་པ་ལགས་སོ།། །དེ་བཞིན་དུ་ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་དང་། ཟ་ཧོར་གྱི་མཁན་ཆེན་བྷོ་དྷི་ས་ཏྭ།ཇོ་བོ་རྗེ་སོགས་བོད་ཡུལ་དུ་བྱོན་སྐབས་ཀྱང་སྒར་གཞི་ཆེན་པོ་ཞིག་བཟོས་ནས་རྟ་བཅིབས་པའི་ལོ་རྒྱུས་ངག་ཀྱང་མི་འདུག བེེ་རོ་ཙ་ན་ཨོ་རྒྱན་དངོས་དང་མཉམཿ ཞེས་གསུངས་པའི་མཁས་གྲུབ་ཀྱི་ཡོན་ཏན་ཚད་མེད་མངའ་བའི་ལོ་ཆེན་བེ་རོ་ཙ་ནའང་རྒྱ་གར་ནས་བོད་ཡུལ་དུ་བྱོན་ཚེ་རྐང་མགྱོགས་སྒྲུབ་ནས་བྱོན་པ་ལས་བཞོན་པ་བཟང་པོ་ཞིག་ཞོན་ནས་པོད་དུ་བྱོན་པ་མིན་ནོ།།
        ཁྱེད་ལ་གྲུབ་ཐོབ་ཀྱི་ཡོན་ཏན་ཡོད་ན་སེམས་དགའ་བའི་གནས་གྱུར་པ་ལས། མི་དགའ་བ་ཅི་ཞིག་ཡོད། འོན་ཀྱང་གྲུབ་ཐོབ་ཡིན་མདོག་གིས་རྟ་ལ་སྡུག་བསྔལ་གཏད་པ་ནི་ཆེས་མི་རིགས་སོ།། །དེས་ན་རབ་ཏུ་བྱུང་བ་ཞིག་ཡིན་ཕྱིན་འདུལ་གཞུང་ལས་གསུངས་པ་ལྟར་རྒན་པ་དང་ནད་པ་མ་གཏོགས་བཞོན་པ་ཞོན་པ་མ་གནང་བས་བཞོན་མི་རུང་བར་མ་ཟད་དགག་བྱ་ཡིན་ནོ།།
       མི་སྐྱ་འགའ་རེས། བླ་མ་ག་གེ་མོའི་རྟ་རྒྱུག་མཛད་ཀྱི་འདུག་ང་ཚོས་ཀྱང་ཁོང་དང་འདྲ་བར་རྟ་རྒྱུག་གཏོང་དགོས་ཟེར། དེ་ནི་མི་རིགས་ཏེ། བླ་མ་ཞིག་གིས་གལ་ཏེ་རྟ་རྒྱུག་བཏང་ཡོད་ཀྱང་ཁོང་གི་དགོས་པ་གང་ལ་དགོངས་ནས་བརྒྱུགས་པ་ཡིན་མི་ཤེས། དཔེར་ན་བླ་མ་རྟོགས་ལྡན་ཞིག་གིས་ཆང་གསོལ་ན་ཁོང་གིས་ཆང་གསོལ་བར། ངས་ཀྱང་འཐུང་རྒྱུ་ཡིན་ཞེས་འཐུང་ན་ཚེ་འདི་ཕྱི་གཉིས་ཀར་ཉེས་པ་མང་པོས་འབྱུང་བ་ལྟར་བསྐྱུར་ན་ལེགས་སོ། །ཆོས་རྗེ་བླ་མས། སྟག་མོ་མཆོང་རྩལ་ཆེ་ཡང་། །སྦལ་བས་དེ་རྗེས་མ་སྙོགས། །རང་ཚོད་རང་གིས་ཟུང་དང་། །རང་མགོ་ལེགས་པར་ཐོན་འོང་། །ཞེས་གསུངས་པ་ལྟར་རོ། །སྤྱིར་བླ་མའི་ཐུགས་རྒྱུད་ཀྱི་སྟོང་པ་ཉིད་ཀྱི་ལྟ་བ་དང་། བྱམས་པ་དང་སྙིང་རྗེ་གཞན་ཕན་གྱི་སྤྱོད་པ་བཟང་པོ་བཅས་ལ་སློབ་ན་ལེགས་ཀྱང་། དེ་མིན་འདི་འདྲའི་རིགས་ལ་སློབ་ཁུལ་བྱས་ན་རང་ཉིད་ཕུང་བར་འགྱུར་བས་བཏང་སྙོམས་སུ་བཞག་ན་དགའ་བར་ངེས་སོ།།
        ཡང་མཐོང་རྒྱ་ཆུང་བའི་ཕོ་གཞོན་ལགས། རྟ་རྒྱུག་གཏོང་ཐུབ་ན་གཞན་ཟིལ་གྱིས་ནོན་པའི་དཔའ་བོ་ཞིག་ཏུ་བརྩིས་ཏེ། རྒྱུན་དུ་རྟ་རྒྱུག་ལ་བརྩོན་པར་བྱེད་ཀྱང་། དེ་ནི་མི་འཐད་པར་མ་ཟད་ནོར་འཁྲུལ་ཆེན་པོའི་བསམ་བློ་ཞིག་སྟེ། རྟ་བརྒྱུགས་པས་དཔའ་མཛངས་ཅན་ཡིན་ན། རླངས་འཁོར་དང་འཕྲུལ་རྟའི་ཁ་ལོ་པ་ཐམས་ཅད་དཔའ་མཛངས་ཅན་ཡིན་པར་གྱུར་ཏེ། ཉིན་མཚན་ཀུན་ཏུ་རྒྱུག་པའི་ཕྱིར་རོ།། གལ་ཏེ་ད་དུང་རྟ་བརྒྱུགས་ན་དཔའ་བོ་ཡིན་ནོ་སྙམ་ན། ཁྱོད་ཀྱིས་ཁུར་པོ་ཁུར་ནས་རྒྱུགས་དང་།། གཞན་གྱིས་ཁྱོད་ཤེད་ཆེ་བ་དང་མགྱོགས་པར་འདུག་བསམ་སྟེ་ལྷག་པར་དཔའ་མཛངས་ཅན་དུ་བརྩི་ཚོད་གདའ། །ད་ལྟ་ས་ཆ་གང་ཡིན་ཀྱང་སྔར་དང་མི་འདྲ་བར་གཞུང་ལམ་ཡོད་པ་དང་། འཕྲུལ་རྟ་དང་རླངས་འཁོར་སོགས་ཀྱང་མང་བས་རབ་ན་ཐམས་ཅད་ཀྱིས་རྟ་ཁལ་ལ་སྡུག་བསྔལ་གཏན་ནས་གཏད་མི་དགོས་པ་དང་། དེ་ཙམ་མི་འོང་ན་ཡང་རྟ་ཁལ་ལ་སྡུག་བསྔལ་གཏད་པ་སྔར་ལས་ཇེ་ཉུང་གཏོང་བ་དང་། རྟ་ཁལ་ཞོན་པ་དང་ཁལ་བ་འགེལ་བའི་ཚེ་རྡུང་བརྡེག་མི་བྱེད་པ་དང་། ནུས་ཤུགས་ཅི་ཡོད་ཀྱིས་བང་བཏང་བ་སོགས་བྱ་བ་ངན་པ་དེ་དག་མི་བྱེད་པར་ལག་པའི་ཐལ་མོ་སྦྱར་ནས་གསོལ་བ་འདེབས་པ་ལགས་སོ།།
      དེང་སྐབས་ཡང་ལ་ལ་ཞིག་གིས་མི་རིགས་ཀྱི་ལ་རྒྱ་ཕན་པའི་ཟོལ་གྱིས་རྟ་རྒྱུག་ལ་ཡོན་བདག་ཞུས་ཏེ། རྟ་མགྱོགས་པ་རབ་ཅིག་ལ་སྒོར་ཁྲི་ཁ་ཤས་སམ། ཡང་ན་རླངས་འཁོར་ཆུང་ཆུང་རེ་དང་། འབྲིང་ལ་སྒོར་ཁྲི་རེ་ཙམ་དང་། ཐ་མ་ལའང་སྒོར་བརྒྱ་ཕྲག་ཆ་ཤས་ཙམ་གྱི་བྱ་དགའ་སྟེར་བ་ལ་ནི་ཕན་འབྲས་གང་ཡང་མེད་པར་མ་ཟད་དམ་པའི་ཆོས་དང་འཇིག་རྟེན་གྱི་ལུགས་གཉིས་ཀ་དང་འགལ་ལོ། །དེའང་དང་པོ་དམ་པའི་ཆོས་དང་འགལ་ཚུལ་ནི། བཅོམ་ལྡན་འདས་ཀྱིས། རང་གི་ལུས་ལ་དཔེ་ལོངས་ལ།།
      གཞན་ལ་གནོད་པ་མ་བྱེད་ཅིག །ཅེས་གསུངས་པ་དང་འགལ་ཏེ། རྟ་ལ་ཉིན་བཞི་ལྔ་ཙམ་རེར་རྩྭ་ཟ་རུ་མི་བཅུག །ཆུ་འཐུང་དུ་མི་བཅུག་པས་ཉི་མ་དེའི་རིང་ལ་རྟ་ལ་བཀྲེས་སྐོམ་གྱི་སྡུག་བསྔལ་དཔག་མེད་མྱོང་བཅུག རྟའི་ཕོ་བ་ཡང་ཤིན་ཏུ་ཕྲ་བར་གྱུར་ནས་སྔོན་གྱི་རྟ་དེ་མིན་པ་ལྟ་བུར་གྱུར། རྟ་དེ་ཡིས་ཅུང་ཟད་ཀྱང་གཡེལ་བ་མེད་པར་རྩྭ་བཟའ་རྒྱུ་ཨེ་རྙེད་དང་། ཆུ་བཏུང་རྒྱུ་ཨེ་རྙེད་ཀྱི་རེ་བ་འབའ་ཞིག་བྱེད། རྟ་རྒྱུག་རའི་ནང་དུ་བཙུད་ཚེ་ཡང་དངས་སྐྲག་བསམ་གྱིས་མི་ཁྱབ་པ་སྐྱེས། རྒྱུག་ཐག་དེ་ཡང་ཅུང་ཟད་ཙམ་རེ་མིན་པར། །མིས་ཁྲི་ཙལ་ལ་རྒྱུག་དགོས་པས་མཐའ་མི་མངོན་པ་ལྟ་བུའི་སྡུག་བསྔལ་ཞིག་ཡོད། རྒྱུག་པའི་ཚེ་ཡང་སྟེང་ནས་མིས་མནན། འཕོང་ལ་ལྕག་གིས་བྲབ། གློ་ནས་ཡོབ་རྡེབ་ཀྱིས་བཅོམ་ནས་རྟ་དེ་ཉིན་དེར་ཤི་བ་ལས་ཐུ་བའི་སྡུག་བསྔལ་ཞིག་གཏད་ནས། ལྟད་མོ་པ་རྣམས་ཀྱི་མིག་ཧུར་ཧུར་གྱི་ངང་ནས། རྟ་ངན་བྲ་ར་ལ་རྒྱུག་རྒྱུ་མི་འདུག་འདིའི་དབྱར་རྩྭ་མ་ཟོས་པ་ལྟ་བུ་ཞིག་འདུག་སོགས་ཟེར་ཏེ་གཤེ་གཤེ་བཏང་བ་ལས།། རྟ་འདི་སྙིང་རེ་རྗེ་སྡུག་བསྔལ་ཆེན་པོ་ཡོད་བསམ་མཁན་ནི་ཤིན་ཏུ་དཀོན་ནོ།། །གཉིས་པ་འཇིག་རྟེན་གྱི་ལུགས་དང་འགལ་ཚུལ་ནི། སྤྱི་ཚོགས་ཀྱི་མཐུན་སྒྲིལ་ལའང་གནོད་དེ། དོན་དངོས་ཀྱིས་རྟ་མགྱོགས་དལ་ལ་མི་ལྟོས་པར་ཉེ་ཤུགས་ཆེ་ཆུང་དང་རྒྱབ་དཔུང་ཡོད་མེད་ལ་བལྟས་ཏེ་རྟ་མ་མགྱོགས་ཀྱང་ཆེ་གེ་མོའི་རྟ་མགྱོགས་ཅེས་རྫུན་གྱིས་མགོ་སྐོར་སོགས་ལ་བརྟེན་ནས་སྔར་འཁོན་ཡོད་ས་ཞིག་ཡིན་ན་རྐྱེན་དེས་ཆག་སྒོ་ཚབས་ཆེན་བཟོས་པ་དང་། སྔར་འཁོན་མེད་ས་ཞིག་ཡིན་ཡང་རྐྱེན་དེའི་འཁོན་བཅུགས་པ་སོགས་བདེ་འཇགས་ལ་དངོས་སུ་གནོད་དོ། །དེས་ན་མི་རབས་མང་པོའི་སྔ་རོལ་ནས་རྟ་རྒྱུག་གཏོང་པ་འདི་ང་ཚོ་བོད་ཀྱི་སྲོལ་རྒྱུན་བཟང་པོ་རེད་ཅེས་སྔར་སྟག་གཟིག་པགས་པའི་རྒྱན་ཆ་བྱེད་པ་ལྟར་རང་མགོ་རང་གིས་མི་གཡོག་པར་རྟ་ཁལ་སོགས་དམན་པའི་སེམས་ཅན་རྣམས་ལ་སྙིང་རྗེ་རེ་སྐྱེས་ནས་རྟ་རྒྱུག་གི་རྩེད་མོ་འདི་ཆོས་དང་འཇིག་རྟེན་གཉིས་དང་འགལ་བར་ཤེས་ཏེ་འཚམས་འཇོག་ཅིག་བྱེད་རྒྱུ་རེ་འདུན་ཞུ་རྒྱུ་དང་། བླ་མ་སྐྱེས་ཆེན་རྣམས་གཙོས་ཤེས་ཡོན་ཅན་གྱི་མི་སྣ་རྣམས་ཀྱིས་ཀྱང་འདི་ཡི་ཕྱོགས་ལ་རྒྱབ་སྐྱོར་དང་གཞན་ལ་འབོད་སྐུལ་གཏོང་བའི་རོགས་རམ་ཀྱང་བཀའ་དྲིན་མི་ཆུང་བར་ཞུས། ཞེས་པ་འདི་ཡང་གསེར་ལྗོངས་བླ་མ་རུང་ལྔ་རིག་ནང་བསྟན་སློབ་གླིང་ནས་ཨ་པེན་གྱིས་ལོ་མཇུག་དཔྱད་རྩོམ་རྒྱུགས་སྤྲོད་ཆེད་དུ་ཕུལ་བ་ལགས་སོ། །