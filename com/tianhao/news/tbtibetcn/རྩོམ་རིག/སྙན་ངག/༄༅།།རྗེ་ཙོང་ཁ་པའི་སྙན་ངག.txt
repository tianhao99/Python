༄༅།།རྗེ་ཙོང་ཁ་པའི་སྙན་ངག
དོན་ཚན་དང་པོ། རྩོམ་པ་པོའི་ལོ་རྒྱུས་མདོར་བསྡུས།
  རྗེ་ཙོང་ཁ་པ（1357-1419）ནི་བོད་ཀྱི་དགེ་ལུགས་པའི་གྲུབ་མཐའི་ཤིང་རྟའི་སྲོལ་འབྱེད་དེ། མཚན་དངོས་ལ་བློ་བཟང་གྲགས་པ་ཞུ། ཁོང་ནི་མདོ་སྨད་ཙོང་ཁར（ད་ལྟའི་མཚོ་སྔོན་ཞིང་ཆེན་གྱི་སྐུ་འབུམ་དགོན་པ་ཡོད་ས）སྐུ་འཁྲུངས་པས། རྗེ་ཚོང་ཁ་པ་ཞེ་ས་དང་བཅས་པའི་མཚན་འདི་ཐོགས། དགུང་ལོ་བདུན་གྱི་སྟེང་དུ་ཨ་མདོའི་བྱ་ཁྱུང་དགོན་ནས་རབ་ཏུ་བྱུང་།   དགུང་ལོ་བཅུ་དྲུག་གི་སྟེང་སྟེ། 1372ལོར་དབུས་གཙང་དུ་ཕེབས་ཏེ། དབུས་གཙང་གི་ས་ཆ་མང་པོར་འགྲིམས་ཤིང་།   གྲུབ་མཐའ་སོ་སོའི་བཤེས་གཉེན་མཁས་པ་མང་པོ་ལས་མདོ་སྔགས་ཀྱི་གཞུང་ལ་སློབ་གཉེར་དཔྱིས་ཕྱིན་པ་བྱས་ཏེ་མཁས་པའི་གོ་འཕང་བརྙེས། དགུང་ལོ་ཉེར་བཞིའི་སྟེང་།   ལོ་ཆེན་དམ་མཁའ་བཟང་པོ་ལས་《སྙན་ངག་མེ་ལོང》གསན།   དགུང་ལོ་སུམ་ཅུའི་སྟེང་བསྙེན་རྫོགས་ཀྱི་སྡོམ་པ་བཞེས།  འདུལ་བའི་བཅས་ཁྲིམས་སླར་གསོ་བྱེད་པའི་ཐུགས་བསྐྱེད་ཀྱིས་དབུ་ཞུ་སེར་པོ་མནབས།   དབུས་གཙང་གི་དགོན་སྡེ་མང་པོར་ཕེབས་ནས་ཆོས་ཀྱི་འཁོར་ལོ་རྒྱ་ཆེར་བསྐོར་ཅིང་། སྐལ་ལྡན་གྱི་གདུལ་བྱ་མང་པོ་བསྐྱངས་ཏེ། ཐུགས་སྲས་བུ་སློབ་སུམ་སྟོང་ལྷག་བྱུང་བས། གངས་རིའི་ལྗོངས་སུ་སྙན་གྲགས་ཀྱིས་ཁྱབ།   ཁོང་གིས་མདོ་སྔགས་ཟུང་འབྲེལ་དང་།   བསྟན་པ་ལ་རིམ་གྱིས་འཇུག་པར་བཞེད་ཅིང་། འདུལ་བའི་བཅས་ཁྲིམས་ནན་གྱིས་བསྲུང་རྒྱུ་གཙིགས་སུ་བཟུང་སྟེ།   དགེ་ལུགས་པའི་གྲུབ་མཐའི་སྲོལ་ཕྱེ། 1409ལོར།   ཕག་གྲུ་སྲིད་དབང་གི་གཞོགས་འདེགས་དང་བཅས་ཏེ། ལྷ་སར་ལྷ་ལྡན་སྨོན་ལམ་ཆེན་མོའི་དབུ་འཛིན་མཛད། དེ་ནས་བཟུང་ལོ་རེ་བཞིན་ལྷ་སར་ལྷ་ལྡན་སྨོན་ལམ་ཆེན་མོ་འཚོགས་རྒྱུའི་སྲོལ་ཚུགས།   ལོ་དེར་ད་དུང་ལྷ་སའི་ཤར་དུ་དགའ་ལྡན་དགོན་པའང་ཕྱག་འདེབས་མཛད། དེ་ནས་བཟུང་དགེ་ལུགས་པ་ནི་རིམ་གྱིས་བོད་ཀྱི་ཆེས་ཆེ་བའི་ཆོས་ལུགས་ཀྱི་གྲུབ་མཐའ་ཞིག་ཏུ་གྱུར།   
རྗེ་ཙོང་ཁ་པ་ནི་ལུང་རྟོགས་ཀྱི་ཡོན་ཏན་མངོན་པར་མཐོ་ཞིང་།   འཆད་རྩོད་རྩོམ་པའི་རྣམ་ཐར་རྨད་དུ་བྱུང་བས།   རང་གི་རིང་ལུགས་ཁྱད་དུ་འཕགས་པ་གྲུབ། ཁོང་གིས་གསུང་རྩོམ་ཧ་ཅང་མང་པོ་མཛད་པས།   གསུང་རབ་རྒྱ་མཚོའི་མངའ་བདག་ཏུ་བསྔགས་ཤིང་།   དེ་དག་ཐམས་ཅད་ཕྱོགས་གཅིག་ཏུ་བསྒྲིགས་ཏེ《རྗེའི་གསུང་འབུམ》གྲུབ།   ལྷ་སའི་དཔར་མ་ལ་དུམ་པ་བཅོ་བརྒྱད་ཡོད་ཅིང་།   བསྟན་བཅོས་སྣ་ཁ་བརྒྱ་དང་དྲུག་ཅུ་བདུན་ཅུ་ཙམ་ཡོད་པ་དེ་དག་ཏུ་མདོ་སྔགས་ཀྱི་གཞུང་དང་།   མཚན་ཉིད།   རྣམ་ཐར་དང་། སྙན་ངག་ལ་སོགས་པའི་སྐོར་ཡོད།   ཁོང་གིས《ལམ་རིམ་ཆེན་མོ》དང་《སྔགས་རིམ་ཆེན་མོ》ཞེས་པའི་མདོ་སྔགས་ཀྱི་གཞུང་གྲགས་ཆེན་གཉིས་མཛད་ཡོད་པར་མ་ཟད། ད་དུང་《སྙན་ངག་མེ་ལོང》གི་ལུགས་སུ་སྙན་ངག་གི་བསྟན་བཅོས་ཕུལ་དུ་བྱུང་བ་མང་པོ་མཛད་དེ།
 གངས་རིའི་ལྗོངས་ཀྱི་སྙན་ངག་པ་ཆེན་པོར་གྱུར།   ཁོང་གི་སྐུ་ཚེའི་སྟོད་དང་སྐེད་དུ་མཛད་པའི་སྙན་ངག་རྣམས་དགུང་ལོ་དྲུག་ཅུའི་སྟེང་དུ་ཕྱོགས་བསྒྲིགས་བྱས་ཏེ་དཔར་དུ་བཏབ་པ《བཀའ་འབུམ་ཐོར་བུར》གྲགས་ཤིང་།   དེ་ནི་《རྗེའི་གསུང་འབུམ》གྱི་ཁ་དུམ་པའོ།   །རྗེའི་གསུང་འབུམ་གྱི་དུམ་པ་གཞན་པར་ཡང་སྙན་ངག་གི་བསྟན་བཅོས་འགའ་རེ་ཡོད་མོད།   འདིར་ང་ཚོས་གཙོ་བོ་《བཀའ་འབུམ་ཐོར་བུའི》ཁྲོད་ཀྱི་སྙན་ངག་གི་བརྩམས་ཆོས་དག་ངོ་སྤྲོད་བྱའོ།།