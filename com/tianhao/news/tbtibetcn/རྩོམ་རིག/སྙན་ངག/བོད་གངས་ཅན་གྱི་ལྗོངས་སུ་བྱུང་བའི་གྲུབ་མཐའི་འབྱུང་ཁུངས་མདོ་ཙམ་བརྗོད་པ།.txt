བོད་གངས་ཅན་གྱི་ལྗོངས་སུ་བྱུང་བའི་གྲུབ་མཐའི་འབྱུང་ཁུངས་མདོ་ཙམ་བརྗོད་པ།
༄༅། །ན་མོ་གུ་རུ་མཉྫུ་ཤྲི་ཡེ་ཟ། ཟབ་ཟབ་རང་གཞན་གྲུབ་མཐའི་སྲོལ། །
　　　　གསལ་གསལ་སྤྱན་གྱིས་ལེགས་གཟིགས་ནས། ། ལྷུག་ལྷུག་གསུང་གིས་འདོམས་མཛད་པ། །
　　　　མཁས་མཁས་དཔལ་ལྡན་བླ་མར་འདུད། ། ཕྱག་ན་པད་མའི་འདུལ་གང་བོད་ཡུལ་འདིར། །
　　　　ཆོས་རྒྱལ་སྲོང་བཙན་སྒམ་པོ་ནས་བཟུང་སྟེ། ། རྒྱལ་བསྟན་ཉི་མ་ཤར་ལ་སྔ་དར་ཟེར། །
　　　　གང་ཚེ་གླང་དར་བསྟན་པ་བསྣུབས་པ་ན། ། མདོ་ཁམས་སྨན་ནས་བླ་ཆེན་དགོངས་གསལ་དང་། །
　　　　སྟོད་ནས་ལོ་ཆེན་རིན་ཆེན་བཟང་བོ་ཡིས། ། རྒྱལ་བསྟན་རྩ་བ་འདུལ་བའི་སྡོམ་རྒྱུན་སྤེལ། །
　　　　བསྟན་པའི་མེ་རོ་བསོས་པ་ཕྱི་དར་རོ། ། སྨྲི་ཏི་ཡན་ཆད་བསྒྱུར་བ་རྙིང་རྒྱུད་དང་། །
　　　　གསར་མ་ལོ་ཆེན་རིན་བཟང་སོགས་ནས་བཟུང་། ། མདོ་ལ་གསར་རྙིང་ཁྱད་པར་མི་འབྱུང་བས། །
　　　　གསང་སྔགས་དར་ཚུལ་སྒོ་ནས་གཉིས་སུ་དབྱེ། ། གསང་སྔགས་དར་ཚུལ་སྒོ་ནས་གཉིས་སུ་དབྱེ། །
　　　　རྙིང་མའི་ཆོས་འདི་རྣམ་དག་ཡིན་མིན་ལ། ། མཁས་པའི་བཞེད་ཚུལ་མང་དུ་བྱུང་མོད་ཀྱང་། །
　　　　ཕྱིས་འབྱུང་དག་གིས་བསྲེ་བསླད་ཞུགས་པ་ལས། ། ཆོས་དེ་རང་ལྡོག་རྣམ་དག་ཡིན་པར་འདོད། །
　　　　རྒྱལ་བའི་གསུང་རབ་ཐམས་ཅད་གདམས་ངག་ཏུ། ། ཤར་ལ་བཀའ་གདམས་པ་ཞེས་གྲགས་པ་སྟེ། །
　　　　དཔལ་ལྡན་ཨ་ཏི་ཤ་ཡི་ལུགས་སྲོལ་མཆོག ། སྟོན་པས་སྲོལ་ཕྱེ་སྐུ་མཆེད་གསུམ་གྱིས་སྤེལ། །
　　　　བཀའ་བརྒྱུད་ས་སྐྱ་དགེ་ལྡན་ལུགས་སྲོལ་ཡང་། ། ཇོ་བོ་ཆེན་པོའི་འཕྲིན་ལས་འདི་ལ་བརྟེན། །
　　　　བཀའ་བབས་གདམས་པའི་བརྒྱུད་པ་འཛིན་པ་ལ། ། བཀའ་བརྒྱུད་ཅེས་གྲགས་དེ་ལ་ཤངས་དྭགས་གཉིས། །
　　　　མཁས་གྲུབ་ཆེན་པོ་ཁྱུང་བོ་རྣལ་འབྱོར་གྱིས། ། གཡས་རུ་ཤངས་སུ་དགོན་པ་བརྒྱ་རྩ་བཏབ། །
　　　　ཚོགས་པ་བསྐྱངས་པར་དེ་ཡི་བརྒྱུད་འཛིན་ལ། ། ཤངས་པ་བཀའ་བརྒྱུད་ཅེས་སུ་གྲགས་པ་ཡིན། །
　　　　རྣལ་འབྱོར་དབང་ཕྱུག་རྗེ་བཙུན་མི་ལ་ཡི། ། ཐུགས་སྲས་མཉམ་མེད་དྭགས་པོ་རིན་པོ་ཆེས། །
　　　　དྭགས་ལྷ་སྒམ་པོ་བཏབ་ནས་ཆོས་བརྒྱུད་སྤེལ། ། རྗེས་འབྲངས་དག་ལ་དྭགས་པོ་བཀའ་བརྒྱུད་ཟེར། །
　　　　དེ་ལ་ཀརྨ་བ་དང་ཕག་གྲུ་དང་། ། ཚལ་བ་འབྲི་གུང་འབྲུག་པ་སྟག་ལུང་དང་། །
　　　　འབབ་རོམ་གཡའ་བཟང་ཁྲོ་ཕུའི་བཀའ་བརྒྱུད་སོགས། ། ནང་གསེས་སྒོ་ནས་དབྱེ་བ་མང་ཙམ་བྱུང་། །
　　　　དྭགས་པོའི་དངོས་སློབ་ཁམས་པ་དབུ་སེའམ། ། དུས་གསུམ་མཁྱེན་པས་ཀརྨ་ལྷ་སྡིང་གི། །
　　　　དགོན་པ་བཏབ་པར་ཀརྨ་བ་ཞེས་གྲགས། ། དེ་ཡི་སྐྱེ་བརྒྱུད་ཀརྨ་པཀྴི་ལ། །
　　　　ཧོར་རྒྱལ་ལས་ཀའི་ཞྭ་ནག་ཕུལ་བ་ལས། ། དེ་ཕྱིར་ཞྭ་ནག་ཅན་དུ་གྲགས་པ་དང་། །
　　　　དེ་བཞིན་བརྒྱུད་འཛིན་རྟོགས་ལྡན་གྲགས་སེང་ལ། ། ཞྭ་དམར་བྱུང་བས་ཞྭ་དམར་པ་ཞེས་བཏགས། །
　　　　ཕག་མོ་གྲུ་བའི་བཀའ་བརྒྱུད་ཅེས་པ་ནི། ། དྭགས་པོའི་སྲས་མཆོག་རྡོ་རྗེ་རྒྱལ་བོ་ཡིས། །
　　　　ཕག་མོ་གྲུ་རུ་གདན་ས་མཛད་པ་ལ། ། ཕག་མོ་གྲུ་བར་གྲགས་པ་དེ་ཡི་སྲོལ། །