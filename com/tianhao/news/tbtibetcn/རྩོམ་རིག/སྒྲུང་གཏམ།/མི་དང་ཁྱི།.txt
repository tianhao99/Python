མི་དང་ཁྱི།
དགུན་ཁའི་མཚན་མོ་ཞིག་ལ། ནུབ་རླུང་ནི་སྙིང་རྗེ་བྲལ་པའི་སྲིན་པོ་ཞིག་དང་འདྲ་བར་མེད་དུ་གཡུག་བཞིན་འདུག   རྩྭ་ཐང་འདིར་འབྲོག་ཁྱིམ་གསུམ་གྱི་རུ་བབས་ཡོད།   ལོ་རེའི་དགུན་ཁར། དུད་ཁྱིམ་འདི་གསུམ་པོ་མ་གྲོས་རང་མཐུན་གྱིས་ས་འདིར་འཛོམས་ཡོང་ངེས།
         མཚན་མོ་དེར།དུད་ཁྱིམ་གསུམ་པོའི་ནང་དུ་རྒྱུན་ལྡན་མིན་པའི་དོན་དག་ཁ་ཁ་རེ་འབྱུང་བཞིན་ཡོད། ཤར་ཕྱོགས་ཀྱི་དུད་ཁྱིམ་དེའི་ཁྱིམ་བདག་ནི་ཕོ་གསར་ཞིག་ཡིན་ལ། ཁོས་དེ་རིང་སོ་མ་རང་ཉིད་དགའ་སའི་རྒྱང་རིང་གི་བུ་མོ་དེ་བག་མར་བསུས་ཡོང་། ས་རུབ་ནས་ཅང་མ་འགོར་བར་ཁོས་ཚབ་ཚུབ་ངང་དཀར་མེ་གཟིམས་ཏེ་བག་མ་དང་མཉམ་དུ་དགའ་བདེའི་མལ་ཏུ་ཞུགས། བྱང་ཕྱོགས་ཀྱི་དུད་ཁྱིམ་དེ་རུ་མ་བུ་གཉིས་ཡོད་ལ། ལོ་ན་མཐོ་བའི་ཨ་མ་རྒན་མོ་ནི་ན་རྒྱུ་གཟེར་རྒྱུ་མང་བའི་བུད་མེད་ཅིག་ཡིན་པས། ད་ནངས་ནས་ཚ་རྒྱས་ཏེ་ཐེངས་འགར་དབང་བོ་ཤོར་ལ་ཁད་ཙམ་བྱས།ཡག་ཡག་ལ་ཁྱིམ་མཚེས་རྣམས་ཀྱིས་ཚ་བ་འཇོམས་བྱེད་ཀྱི་སྨན་འགའ་ཁྱེར་ཡོང་ནས་བླུད་པས།ད་ལྟ་དལ་དལ་ལྷོད་ལྷོད་ངང་མགོ་རྔ་མི་ཚང་བའི་སྐད་ཆ་དག་བཤད་བཞིན་འདུག ལྷོ་ཕྱོགས་ཀྱི་དུད་ཁྱིམ་དེ་རུ་གཉེན་སྒྲིག་ནས་ལོ་གཉིས་ལྷག་འགོར་བའི་བཟའ་ཟླ་གཉིས་བསྡད་ཡོ་དེ། བུད་མེད་ལ་མངལ་ཆགས་ནས་ཟླ་དགུ་འགོར་པར་མ་ཟད་ཞག་བཅུའང་ལོངས་སོང་བས།   ས་རུབ་ནས་ཅང་མ་འགོར་བར་ན་ཟུག་བཟོད་དུ་མེད་པ་ཞིག་སྐྱེས་ཏེ་ཉལ་སའི་ནང་དུ་ཡང་ཡང་འགྲེ་ལྡོག་རྒྱག་བཞིན་མཆིས།   ཚུགས་ཀར་བལྟས་ན་དོ་དགོང་བྱིས་པ་བཙའ་རྒྱུ་ཡིན་པ་འདྲ། ནུབ་རླུང་གིས་སྔར་བཞིན་རྣམ་བར་གཟན་པའི་ཤུ་སྒྲ་སྒྲོག་བཞིན་ནུབ་ངོས་ཀྱི་ཉག་ག་དེ་ལས་བཀག་འགོག་མེད་པར་ཚུར་ཤོར་ཡོང་།   དུད་ཁྱིམ་འདི་གསུམ་པོའི་ལུག་ཁྱུ་ཁྱིམ་གསུམ་པོའི་བར་དུ་བཅུག་ཡོད་ལ།   མདོག་ངན་ལ་ཚུགས་ཀ་བཙོག་པའི་འབྲོག་ཁྱི་ཞིག་གིས་རྔ་མ་ཟད་པོ་དེ་གཡུག་གཡུག་བྱེད་ཞོར་རྣམ་རིག་བསྒྲིམས་ཏེ་སྲུང་བསྡད་ཡོད།
       ཕལ་ཆེར་ནམ་དཀྱིལ་ལ་བསླེབས་ཟིན། ནམ་མཁའ་རུ་སྐར་མ་གཅིག་ཀྱང་མཐོང་རྒྱུ་མི་འདུག   ཕྱོགས་བཞིའི་མཁའ་དབུགས་ཀྱང་རྒྱུ་བ་མེད་པར་ཁེག           ས་འདྲའི་ཚོར་སྣང་ཞིག་སྟེར།   གྲང་རླུང་གི་གཡུག་ཕྱོགས་དང་བསྟུན་ནས་ནམ་མཁའི་བང་རིམ་ལས་ཁ་བའི་འདབ་མ་འགའ་ཕར་གཡོ་ཚུར་གཡོའི་ངང་བབས་བྱུང་། དུས་ཡུན་ཐུང་ཐུང་ཞིག་གི་རིང་ལ་ས་གཞི་ཡོངས་སུ་དཀར་པོར་བསྒྱུར།   ས་གཞིས་འཇམ་ཐིང་ངེར་མི་སུ་ཞིག་ལ་མྱ་ངན་ཞུ་བ་ནང་བཞིན་འདང་རྒྱག་གི་ནང་དུ་ལྷུང་འདུག   སྐབས་འགར།   སྤྱང་ལྟོགས་ཀྱི་ངུ་སྒྲས་མཚན་མོའི་ལྷིང་འཇགས་ཡོངས་སུ་བཅོམ་སྟེ་སྟོང་སྣང་གི་ཞིང་ཁམས་སུ་སྐྱི་གཡའ་བའི་མཁའ་དབུགས་ཤིག་ཀྱང་བསྣན་བྱུང་བས།   མིའི་བ་སྤུའང་གྱེན་དུ་གཟེངས་པར་བྱེད།
        གློ་བུར་དུ། ཁྱི་དེས་མི་ཆ་མེད་ཅིག་མཐོང་བ་བཞིན་རྣ་ཅོག་ཟུང་བསྒྲེངས་ཏེ་མྱུར་མོར་ཡར་ལངས་ནས་རྔ་མ་གཡུག་ཞོར་སྤྱང་ལྟོགས་ཀྱིས་ངུ་སྒྲ་སྒྲོག་པའི་ཕྱོགས་སུ་བརྒྱུགས། ཅང་མ་འགོར་བར། སྤྱང་ལྟོགས་ཀྱི་ངུ་སྐད་དང་མཉམ་དུ་ཁྱིའི་ཟུག་སྐད་ཀྱང་གྲགས་འོང་།   ཁྱིའི་ཟུག་སྐད་ཐོས་པས་སམ་གང་ཡིན་མི་ཤེས་མོད། སྤྱང་ལྟོགས་ཀྱི་ངུ་སྐད་དེ་མ་ཐག་མཚམས་ཆད་སོང་།
        ཁྱི་དེས་སྤྱང་ལྟོགས་ཀྱི་ངུ་སྐད་མཚམས་བཞག་པ་ཐོས་འཕྲལ་བློ་མི་བདེ་བའི་ངང་རྔ་མ་ཐུང་ཐུང་དེ་གཡུག་ཞོར་ལུག་ཁྱུ་ལ་སྐོར་བ་ཞིག་བརྒྱབ། ལུག་ཁྱུའི་མཐའ་སྐོར་གྱི་ཁ་བའི་སྟེང་ལ་ཁྱིའི་རྐང་རྗེས་གྲངས་མེད་ཅིག་དཔར་འདུག
        སྐབས་དེར། ལུག་ཁྱུའི་དཀྱིལ་དུ་བདེ་འཇགས་མིན་པའི་རྣམ་པ་ཞིག་མངོན་པར་བརྟེན། ལུག་གི་འབའ་སྒྲའང་བསྟུད་མར་གྲགས་འོང་།   དེ་མ་ཐག ཁྱི་དེས་རྒྱུག་མཚམས་བཞག་སྟེ་ནུབ་ངོས་ཀྱི་ཉག་གའི་ཁ་རུ་ལྟ་ཞོར་སྤྱང་ལྟོགས་ཀྱིས་ངུ་སྐད་སྒྲོག་པའི་ཕྱོགས་ལ་རྣ་བ་གཏད། དེ་ནས་ཁྱི་དེས་ནུབ་ངོས་ཀྱི་ཉག་གའི་ཁ་རུ་གཏད་དེ་ཟུག་སྐད་བརྒྱབ། བསྟུད་མར་ཟུག་སྐད་བརྒྱབ་པས་ད་ལྟ་ཁྱིའི་མིད་པའང་ཅུང་ཟད་འགག་ཡོད་ལ། ཉན་ཚོད་ཀྱིས་གློ་ནད་ཐེབས་པའི་རྒད་པོ་ཞིག་གིས་གློ་ལུད་རྒྱག་པ་དང་ཀུན་ནས་མཚུངས། ནུབ་ངོས་ཀྱི་ཉག་གའི་ཕྱོགས་སུ་གྲག་འགུལ་མེད་པར་གྱུར་པ་དང་སྤྱང་ལྟོགས་ཀྱི་ངུ་སྐད་ཀྱང་རིམ་གྱིས་འཇགས་པས། ཁྱིས་རྐང་ལག་བཞི་བོ་གང་སར་བརྐྱངས་ཏེ་དབུགས་ཧལ་ཧལ་བྱེད་ཞོར་ཅུང་ཙམ་ལ་ངལ་གསོས། གློ་བུར་དུ།   ཁྱི་དེ་མྱུར་སྟབས་ཀྱིས་ཡར་ལངས་ཤིང་མིག་ཟུང་ཆེ་ཆེར་བགྲད་དེ་ཕྱོགས་སོ་སོར་ཡང་ཡང་བལྟས་རྗེས།   ལྕེ་འདོམ་པ་གང་བོ་བསྣར་ནས་ཤར་ཕྱོགས་ཀྱི་སྦྲ་གུར་དེའི་ཕྱོགས་སུ་བརྒྱུགས།
        ཁྱི་དེ་སྦྲ་གུར་གྱི་འགྲམ་ལ་བསླེབས་རྗེས་ཐོག་མར་སར་ཙོག་ནས་ཡུད་ཙམ་ལ་བསམ་བློ་བཏང་ཞིང་། དེ་ནས་སུ་ཞིག་ལ་རེ་བ་ཞུ་བ་དང་འདྲ་བའི་སྐད་གདངས་ཀྱིས་བསྟུད་མར་ཟུག་འབོད་བྱས། སྐབས་དེར།   ནང་གི་བཟའ་ཟླ་གསར་བ་དེ་གཉིས་བདེ་དགའི་གནས་སུ་ཚུད་ཡོད་པས། ཕྱི་རོལ་ཏུ་དོན་དག་ཅི་ཞིག་འབྱུང་གིན་ཡོད་པ་གཏན་ནས་ཚོར་མི་སྲིད།   དེ་ལྟར་ཆུ་ཚོད་གཅིག་ཙམ་འགྱངས་པས་ཁྱིའི་ཟུག་སྐད་རིམ་གྱིས་ཇེ་ཆུང་དུ་གྱུར་ཅིང་། ཞིབ་མོར་ཉན་ན་མི་ཞིག་གིས་དངན་པ་འཐེན་པ་དང་འདྲ། དངན་པ་འཐེན་པ་དང་འདྲ་བའི་སྒྲ་དེ་ཡང་རིམ་གྱིས་ཞི་རྗེས་མཐའ་འཁོར་ཡང་བསྐྱར་ལྷིང་འཇགས་སུ་གྱུར།
        མུ་མཐའ་བྲལ་པའི་མཚན་མོའི་སྨག་རུམ་གྱིས་རི་ཀླུང་དང་། སྦྲ་གུར།ལུག་ཁྱུ་ཡོངས་སུ་བསྒྲིབས་པས་གནས་འདི་ནི་སྟོང་སྣང་གི་ཞིང་ཁམས་ཤིག་དང་འདྲ། ཡིན་ནའང་ཅང་མ་འགོར་བར། སྤྱང་ལྟོགས་ཀྱི་ངུ་སྒྲ་སྟོང་སྣང་གི་ཞིང་ཁམས་འདིའི་ལྷིང་འཇགས་ཡོངས་སུ་བཅོམས། དང་ཐོག་ངུ་སྒྲ་རེ་གཉིས་མ་གཏོགས་ཐོས་རྒྱུ་མི་འདུག་ལ་རིམ་གྱིས་ཇེ་མང་དུ་སོང་། ཁྱི་དེས་ཡང་བསྐྱར་བློ་མི་བདེ་བའི་ངང་ཡར་ལངས་ནས་སྤྱང་ལྟོགས་ཀྱི་ངུ་སྐད་ལ་ཉན་ཞོར་བྱང་ཕྱོགས་ཀྱི་སྦྲ་གུར་དེའི་ཕྱོགས་སུ་བརྒྱུགས། སྦྲ་གུར་གྱི་སྒོ་ཁར་བསླེབས་རྗེས་ཙོག་པུར་བསྡད་དེ་རྔ་མ་གཡུག་གཡུག་བྱེད་ཞོར་སྔར་བཞིན་ཟུག་འབོད་བྱས། ཏག་ཏག་སྐབས་དེར། ནང་གི་རྒན་མོ་དེ་གཉིད་ལས་སད་བྱུང་། རྒན་མོས་ལག་ཟུང་ཉལ་ཐུལ་གྱི་ཕྱི་རུ་བཏོན་ཏེ་བུ་མོའི་མིང་ནས་འབོད་ཞོར་འཁུན་སྒྲ་འབྱིན་གྱིན་འདུག བུ་མོའང་གཉིད་ལས་སད་དེ་འཚུབ་ཆ་ལངས་ཞོར་རྒན་མོའི་གན་ན་ཡར་རྒྱུག་མར་རྒྱུག་བྱེད་བཞིན་ཡོད། བུ་མོས་ཁྱིའི་ཟུག་སྐད་ཐོས་ཀྱང་ཁ་ཡ་བྱེད་ཁོམ་མ་བྱུང་བས་སྒོ་ཁར་ལྟ་ཙམ་བྱས་ནས་བཞགདུས་ཚོད་ནི་རྒན་མོའི་བར་མཚམས་མེད་པའི་འཁུན་སྒྲ་དང་བསྟུན་ནས་སྐར་ཆ་རེ་རེ་བཞིན་འདས། ཁྱིའི་ཟུག་སྐད་ཀྱང་རིམ་གྱིས་ཇེ་ཆུང་དུ་སོང་། ཞིབ་མོར་ཉན་ན་མི་ཞིག་གིས་ཡང་མོར་དབུགས་ལེན་པ་དང་མཚུངས། ད་ལྟ། སྤྱང་ལྟོགས་ཀྱི་ངུ་སྐད་ཀྱང་ཐོས་རྒྱུ་མེད་པར་གྱུར།
        ནམ་མཁའ་རུ་སྐར་མ་སྔར་བཞིན་མཐོང་རྒྱུ་མི་འདུག   ཁ་བ་སྔར་བཞིན་རྒྱུན་མི་ཆད།   རྣ་བར་གཟན་པའི་སྤྱང་ལྟོགས་ཀྱི་ངུ་སྐད་ཅིག་སླར་ཡང་གྲགས་པས། ཁྱི་དེས་དེ་མ་ཐག་རྣ་ཅོག་བསྒྲེངས་ནས་རྔ་མ་གཡུག་ཞོར་བློ་མི་བདེ་བའི་ངང་ལུག་ཁྱུ་ལ་སྐོར་བ་ཞིག་བརྒྱབ།   དེ་ནས་མྱུར་སྟབས་ཀྱིས་ལྷོ་ཕྱོགས་ཀྱི་སྦྲ་གུར་དེའི་ཕྱོགས་སུ་བརྒྱུགས། སྒོ་ཁར་བསླེབས་མ་ཐག་ཏན་སེ་གོམ་མཚམས་བཞག་སྟེ་ཟུག་འབོད་བྱེད་ཞོར་སྦྲ་གུར་གྱི་ངོས་ལ་སྡེར་འབྲད་བྱས།   འོན་ཀྱང་ནང་དུ་རྒྱུན་ཆད་མེད་པར་བཟོད་དཀའ་བའི་འཁུན་སྒྲ་དང་བྲེལ་ཚུབ་ཀྱི་གོམ་སྒྲ་གྲགས་འོང་བ་ལས་གཞན་ཐོས་རྒྱུ་ཅི་ཡང་མི་འདུག   ཁྱི་དེས་རྩལ་ཤུགས་ཡོད་རྒུ་བཏོན་ཏེ་ཟུག་འབོད་བྱས་པས། ནང་གི་འཁུན་སྒྲ་དང་གོམ་སྒྲ་ལྷག་པར་ཇེ་གསལ་དུ་གྱུར། ཅུང་ཙམ་འགོར་རྗེས།   ཁྱི་དེ་ཕལ་ཆེར་ཡི་ཐང་ཆད་པ་བཞིན་གྲགས་རྒྱུ་མེད་པར་གྱུར། ཞིབ་མོར་ཉན་ནའང་ཅི་ཡང་ཐོས་རྒྱུ་མི་འདུག གློ་བུར་དུ། ལུག་ཁྱུ་ཡང་བསྐྱར་འཚུབ་ལོང་ལོང་དུ་གྱུར་པ་དང་ཕྱོགས་བཞིར་འབའ་སྒྲས་ཁེངས།   དེ་དང་མཉམ་དུ། ཁྱིའི་ཟུག་སྐད་ཀྱང་བྲེལ་ཚུབ་ངང་ལུག་ཁྱུའི་ཁྲོད་ན་གྲག་གིན་འདུག   མིག་རྡེབ་དབང་ཙམ་གྱིས་ལུག་ཁྱུ་སྐར་མདའ་བཞིན་ཕྱོགས་བཞི་མཚམས་བརྒྱད་དུ་འཐོར།   ཁྱི་དེས་སྐབས་རེར་ལུག་ཁྱུ་འཕྲེད་དུ་བཅད་ནས་རྒྱུག་པ་དང་། སྐབས་རེར་ལུག་ཁྱུ་ལ་སྐོར་བ་བརྒྱབ་ནས་རྒྱུག་བཞིན་ཡོད།   དུས་ཡུན་ཐུང་ཐུང་ཞིག་གི་རིང་ལ།   ཁྱི་དེས་གང་སར་འཐོར་བའི་ལུག་རྣམས་ཡང་བསྐྱར་ཕྱོགས་གཅིག་དུ་བསྡུས། སྐབས་དེར།   ཁྱིའི་ཟུག་སྐད་རྒྱང་རིང་དུ་གྲག་གིན་ཡོད་ལ།   རིམ་གྱིས་ཅི་ཡང་ཐོས་རྒྱུ་མི་འདུག   གྲང་རླུང་གཡུག་མཚམས་བཞག་ལ།   ཁ་བའང་འབབ་མཚམས་ཆད།   སྤྲིན་རུམ་ལས་ཟླ་བས་ཡ་ང་བའི་བཞིན་རས་ཀྱང་ཕྱིར་མངོན་བྱུང་། རྩྭ་ཐང་སླར་ཡང་ལྷིང་འཇགས་སུ་གྱུར།   ཡུན་རིང་བོ་ཞིག་འགོར་རྗེས།ཁྱིའི་ཟུག་སྐད་ཡང་བསྐྱར་ལུག་ཁྱུའི་མཐའ་སྐོར་དུ་གྲགས་བྱུང་།   ཡིན་ནའང་དེ་ནི་སྔོན་དང་འདྲ་བ་ཞིག་མ་ཡིན་ཏེ།   ཞིབ་མོར་ཉན་ན་ཁ་བའི་ནང་དུ་བསྐྱུར་པའི་དྭ་ཕྲུག་ཅིག་གིས་ཡིད་སྐྱོ་བའི་ངུ་སྒྲ་འབྱིན་པ་དང་མཚུངས། ད་ལྟ་ནམ་གུང་ཡོལ་ཟིན།   གསར་བུ་དེ་རྨི་ལམ་གྱི་ཞིང་ཁམས་ནས་བདེ་སྐྱིད་ངང་སད་བྱུང་། རྒན་མོ་དེ་ཡང་ནམ་རྒྱུན་དང་འདྲ་བར་རིམ་གྱིས་རྨི་ལམ་དུ་ཞུགས་ལ།   བུ་མོས་ཐང་ཆད་པའི་མིག་ཟུང་ཆེ་ཆེར་བགྲད་དེ་གན་དུ་བསྲུངས་འདུག   སྦྲུམ་མས་ཀྱང་བུ་ཚ་ཞིག་བཙས་ནས་སྦྲ་གུར་ནང་དུ“ཨུ--ཨུ”ཞེས་པའི་ངུ་སྒྲས་ཁེངས་ཤིང་། སྐྱེས་པའི་གདོང་ལ་ཡིད་ཚིམས་པའི་འཛུམ་ཞིག་ལངས་ནས་བྱིས་པའི་ངོ་ལ་ཅེར་ཏེ་ལན་རེར་ལག་པས་བྱིལ་བྱིལ་བྱེད་བཞིན་ཡོད། རིམ་གྱིས་རྒྱུན་ཆད་རྒྱུ་མེད་པའི་ཁྱིའི་ཟུག་སྐད་དེ་སྔ་གཞུག་ཏུ་ཁོ་ཚོའི་རྣ་ལམ་དུ་གྲགས་འོང་། མིའི་ཡིད་སེམས་སྐྱི་གཡའ་བར་བྱེད་པའམ་རྣམ་རྟོག་སློང་བར་བྱེད་པའི་ཁྱིའི་ཟུག་སྐད་དེ་ཐོས་པས། ཁོ་ཚོས་འདི་ནི་ཐན་ལྟས་ཤིག་རེད་བསམས། ཁོ་ཚོ་ཨ་མའི་བྱང་ཁོག་བརྒྱུད་ནས་འཇིག་རྟེན་འདིར་ཡོང་བ་ནས་ད་ལྟའི་བར་འདི་འདྲའི་འཇིགས་སུ་རུང་ལ་ཡ་ང་བའི་ཁྱིའི་ཟུག་སྐད་ཅིག་ཐོས་མ་མྱོང་། དེས་མི་ཚད་ཁོ་ཚོ་ལྷན་སྐྱེས་ནས་བཟོ་ལྟ་བཙོག་ལ་སྤུ་མདོག་ངན་པའི་ཁྱི་དེ་ལ་འཚིག་པ་ཟ་བཞིན་ཡོད་པས། ཁོ་ཚོའི་སེམས་སུ་དུས་མཉམ་དུ་བཤད་མི་ཤེས་པའི་ཞེ་སྡང་དྲག་པོ་ཞིག་སྐྱེས། སུས་ཀྱང་ཡ་ང་བའི་ཁྱིའི་ཟུག་སྐད་དེ་འདྲ་ཞིག་ལ་མུ་མཐུད་དུ་ཉན་མ་འདོད་པས།   རེ་རེའི་ལག་ལ་སྦོམ་ཞིང་མཁྲེགས་པའི་ཤིང་དུམ་རེ་བཟུང་ནས་སྒོར་བུད་དེ་ཁྱིའི་གན་ལ་སོང་།   ཁོ་ཚོས་འཁྱག་ཤུར་ཤུར་གྱི་ཟླ་འོད་འོག་ཏུ་འཁྱག་ཤུར་ཤུར་གྱི་མིག་མདངས་ཀྱིས་ཕན་ཚུན་ལ་ཅེར་བསྡད་པ་ལས་ཁ་ཅི་ཡང་མ་གྲག   འཁྱག་ཤུར་ཤུར་གྱི་ཟླ་འོད་འོག་ཏུ།   ཁོ་ཚོས་མི་རེ་རེའི་ལག་ཏུ་ཤིང་དུམ་རེ་བཅངས་ཡོད་པ་མཐོང་། ཁྱི་དེས་མིའི་གོམ་སྒྲ་ཐོས་མ་ཐག་ཟུག་སྐད་སྒྲོག་མཚམས་བཞག་ལ། ཕྱོགས་བཞི་མཚམས་བརྒྱད་དུར་ཁྲོད་བཞིན་ལྷིང་འཇགས་སུ་གྱུར། ཡིན་ནའང་ཁྱིའི་ཟུག་སྐད་སླར་ཡང་གྲགས་པས་ལྷིང་འཇགས་དེ་དེ་མ་ཐག་བཅོམ།   ཁོ་ཚོའི་མིག་མདངས་ཁ་བའི་ནང་ན་ལོག་ཡོད་པའི་ཁྱིའི་ཐོག་ལ་གཏད།   ཐོག་མར་ཨ་ཕར་གྱུར་པའི་སྐྱེས་པས་ཁོང་ཁྲོའི་ངང་དཔུང་བ་ཡར་བཏེགས་ཏེ་ཁྱིའི་སྒལ་ཚིགས་ཐོག་ལ་ཤུགས་ཀྱིས་གཞུས་པས། ཁྱིས་བཟོད་དཀའ་བའི་ཟུག་རྔུ་ཞིག་ཕྱུངས་རྗེས་གྲགས་རྒྱུ་མེད་པར་གྱུར། རྒན་མོའི་བུ་མོ་དེས་རྗེས་མཐུད་ནས་ཁྱིའི་སྐེ་ཚིགས་སྟེང་ལ་ཤུགས་ཀྱིས་གཞུས། ཁྱིས་མགོ་བོ་དལ་གྱིས་ཡར་བཀྱགས་ཏེ་ཡིད་མི་ཆེས་པའི་མིག་མདངས་ཀྱིས་རང་གི་བདག་པོར་ཅེར་ལ།   རེ་ཞིག་མིག་ནང་ནས་བརླན་བཤེར་གྱི་ཁུ་བ་རྡོག་པོ་གཅིག་སར་ལྷུང་།   མཇུག་མཐར།   བག་མ་བསུས་པའི་ཕོ་གསར་གྱིས་ཤ་གནད་འབུར་དུ་ཐོན་ཡོད་པའི་དཔུང་བ་མཐོན་པོར་བཏེགས་ཏེ་ཁྱིའི་ཀླད་པའི་དཀྱིལ་ལ་ཤུགས་ཀྱིས་གཞུས་པས།   ཁྱིས་མགོ་བོ་སར་ལྷུང་སྟེ་འགུལ་ཙམ་ཡང་བྱེད་རྒྱུ་མེད་པར་གྱུར།   ཁོ་ཚོས་ཕན་ཚུན་ལ་ལྟ་ཙམ་ཡང་མི་བྱེད་པར་རང་རང་ས་རུ་འགྲེང་འདུག    གསར་བུས་འགུལ་རྒྱུ་མེད་པའི་ཁྱིའི་ཐོག་ལ་རྡོག་ཐོ་ཞིག་བརྒྱབ་ལ།   དེའི་འཕྲོར་རྒན་མོའི་བུ་མོ་དང་བུ་ཚའི་ཨ་ཕས་ཀྱང་རྡོག་ཐོ་རེ་བརྒྱབ་རྗེས་སོ་སོར་རང་གནས་སུ་སོང་།
           ཕྱི་ཉིན་སྔ་མོར།འཁྱག་སིབ་སིབ་གྱི་ཉི་མ་དམར་པོ་ཞིག་གནམ་སའི་བར་མཚམས་ནས་དལ་གྱིས་ཡར་འཕགས་ཏེ་ཁ་བའི་སྟེང་གི་ཡོད་ཚད་གསལ་ལྷང་ངེར་བཏང་།   ཉི་མ་ས་གཞི་དང་ཐག་ཚད་གཅིག་ཙམ་གྱི་བར་མཚམས་སུ་འཕགས་དུས།   བག་མ་བསུས་པའི་ཕོ་གསར་སྒོར་བུད་དེ་མིག་ཟུང་ཕུར་ཕུར་བྱེད་བཞིན་ཡོད། དེའི་འཕྲོར་རྒན་མོའི་བུ་མོའང་སྒྱིད་ལུག་ངང་སྒོར་བུད།
           མཇུག་མཐར།   བུ་ཚའི་ཨ་ཕའི་ཐང་ཆད་པའི་གདོང་ལ་འགོག་ཐབས་བྲལ་པའི་འཛུམ་མདངས་ཤིག་རྒྱས་ཏེ་སྒོར་བུད། ཁོ་ཚོས་ཕན་ཚུན་ལ་འཚམས་འདྲི་རེ་བྱས་རྗེས་དལ་མོར་ལུག་ཁྱུའི་ཕྱོགས་སུ་སོང་།   གོམ་པ་ལྔ་དྲུག་ཙམ་སོང་རྗེས།   ཁོ་ཚོས་ཁ་བའི་སྟེང་ལ་དཔར་ཡོད་པའི་ཁྱིའི་རྐང་རྗེས་མང་བོ་ཞིག་མཐོང་བྱུང་། དེའི་འཕྲོར་ལུག་འགའ་ཞིག་གང་སར་འགྱེལ་ཡོད་པ་དང་ཉེ་འཁོར་ཐམས་ཅད་ཁྲག་གིས་དམར་པོར་བསྒྱུར་ཡོད་པའང་མཐོང་།   དེའི་ཚེ་ཁོ་ཚོའི་གདོང་ལ་ཡ་མཚན་པའི་རྣམ་འགྱུར་གྱིས་ཁེངས་ནས་ཁ་གདངས་མིག་ཅེར་ངང་ཁ་བའི་ནང་དུ་ཡར་རྒྱུག་མར་རྒྱུག་བྱས། མཇུག་མཐར།   ཁོ་ཚོས་ཁྱི་དེ་མཐོང་བྱུང་། ཁོ་ཚོའི་མིག་མདངས་དུས་མཉམ་དུ་ཁ་བའི་ནང་ན་ལོག་ཡོད་པའི་ཁྱིའི་སྟེང་ལ་གཏད། ཁོ་ཚོས་ལྗིད་ཏིག་ཏིག་གི་གོམ་པ་གང་རེ་གང་རེ་ལེན་བཞིན་ཁྱིའི་ཕྱོགས་སུ་སོང་།   ཁྱིའི་གན་ལ་བསླེབས་རྗེས། ཁོ་ཚོ་ཚང་མ་མིག་སྔར་གྱི་རྣམ་པས་ཧ་ལས་སུ་བཅུག ཁྱི་དེའི་རྐང་བ་ཡ་གཅིག་གར་སོང་མི་ཤེས་ལ་རྨ་ཁ་ཁྲག་གིས་གཡོགས་ཟིན།   ད་དུང་མཇིང་བ་དང་སྒལ་ཚིགས་སྟེང་ལ་སྤྱང་ཀིའི་རྣོ་ངར་གྱི་མཆེ་བ་ཟུག་པའི་ཤུལ་ཡང་གསལ་བོར་བཀོད་འདུག རྔ་མ་ཐུང་ཐུང་ཟད་པོ་དེའང་ཆད་ལ་ཁད་ཙམ་གྱིས་སྐྱི་མོ་ཞིག་ལ་ཐོགས་ནས་བསྡད་ཡོད།   ཁོ་ཚོས་ཁྲག་གིས་བརྫིས་པའི་ཁྱིའི་བེམ་རོ་དེ་ལ་མུ་མཐུད་དུ་ལྟ་མ་ཐུབ།   རིམ་གྱིས་མདངས་དགོང་གི་ཡ་ང་བའི་ཁྱིའི་ཟུག་སྐད་དེ་དྲན་པས་དོན་དག་ཅི་ཞིག་བྱུང་ཟིན་པ་གསལ་བོར་རྟོགས། ཁོ་ཚོའི་མདུན་གྱི་ཁ་བའི་སྟེང་དུ་ཁྲག་ཐིགས་རེ་རེ་བཞིན་རྒྱང་རིང་དུ་འཐེན་ཡོད་ལ།   ཕར་བལྟས་ཚོད་ཀྱིས་དེ་ནི་བྱིས་པ་ཞིག་གི་སྙིང་ཆུང་དང་འདྲ།   ཁོ་ཚོ་དལ་མོར་མར་སྒུར་ཏེ་ལག་ཟུང་གིས་ཁ་བ་དང་མཉམ་དུ་བྱིས་པའི་སྙིང་ཆུང་ཞིག་དང་འདྲ་བའི་ཁྲག་ཐིགས་རེ་རེ་ཡར་བླངས་ཏེ་འགུལ་ཙམ་ཡང་མི་བྱེད་པར་དེ་ལ་ཅེར་ནས་མནོ་བསམ་བཏང་འདུག   ཁོ་ཚོའི་གདོང་གི་རྣམ་འགྱུར་ནི་དགོད་བྲོ་བ་ཞིག་གམ་ཡང་ན་ངུ་བྲོ་བ་ཞིག་ཡིན་པ་ནི་བཤད་མི་ཤེས་པ་ཞིག་རེད།