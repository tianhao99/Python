སྒོ་ཁྱིའི་རང་གཏམ།
སྒོ་ཁྱི། 
          ལྕགས་ཐག་གི་སིལ་སྒྲ་ཙམ་ནི་ངའི་རྒྱན་ཆའམ་གཤེད་མ་ཡིན་སོང་། བསྐྱར་ཟློས་ཀྱི་ལོ་ཟླའི་འཕོ་འགྱུར་གང་ཞིག་གི་ཁྲོད་དུ་ངས་རྒྱུན་མེད་ཀྱི་འདུ་ལོང་ལ་རྒོལ་ཞོར་ཁེར་རྐྱང་གི་སྨྲེང་གླུ་གྱེར། 
         མུན་ནག་གི་མཚན་མོའི་གྲང་རླུང་བཙག་ཡུག་གིས་གཙེས་པའི་ངར་ཁ་ནས་ངས་ན་ཟུག་ཐེབས་པའི་ཁོག་འདར་རྒྱག་ཞོར་ཡུལ་ལྗོངས་ཀྱི་ལྷིང་འཇགས་དཀྲོག་སྟེ་དྲི་མེད་ཀྱི་དུང་ཟླ་དཀར་པོར་རེ་སྒུག་གི་འབོད་བརྡ་གཏོང་དུས། རྨི་ལམ་ལ་གཡེང་བའི་བདག་པོས་ང་ལ་དམོད་ཚིག་བརྒྱབ། ངའི་འདུར་རྒྱུགས་ཀྱི་གོམ་ཁ་འགྱུར་མ་མྱོང་ལ་ནོར་གནག་གི་འཁུན་སྒྲས་ང་ལ་སྤྲོ་སྣང་སྦྱིན། ཡིན་ན་ཡང་། སྐྱ་རེངས་དང་མཉམ་དུ་ངའི་མིག་འོད་ཕྲ་མོ་རྒྱུ་བདག་ལ་ཅེར་ཞིང་སྒུག འོན་ཀྱང་། གདུག་རྩུབ་ཆེ་བའི་རྡོག་བརྫི་ཞིག་གིས་ང་རང་འཇིགས་དངངས་དང་བཅས་ཏེ་འབྲོ་དགོས་བྱུང་། དགུན་གསུམ་ལྷགས་རླུང་རིང་མོའི་ཁྲོད་དུ་གྲང་འཁྱགས་ཀྱི་མནར་གཅོད་དེས་དམྱལ་ཁམས་ཀྱི་སྡུག་བསྔལ་དྲངས་ཀྱང་ངས་དཔའ་ཞུམ་པའི་ངུ་ངག་སྒྲོགས་མ་མྱོང་། དབྱར་གསུམ་གྱི་ཚ་གདུག་དྲག་པོས་ང་ལ་བཟོད་པར་དཀའ་བའི་སྐོམ་གདུང་སྦྱིན་དུས་དང་།ཝ་སྤྱང་གཏུམ་དྲག་གི་མདུན་དུ་ང་ལ་སྟོབས་ཞན་པའི་རང་མདངས་ཆགས་མ་མྱོང་། ངའི་ཟུག་སྐད་གསལ་བོ་དེ་ནམ་ཡང་རྩྭ་ཐང་འདིའི་ཁོར་ཡུག་གི་བྲག་ཆས་རི་ལུང་ཀུན་ཏུ་བསྐྱིལ་ཡོད། ངས་ཚེ་གཅིག་གི་སྐྱོ་སྡུག་གནས་འདི་ནས་མྱངས་ཤིང་། དུས་བཞིའི་འགྱུར་བ་རྩུབ་མོ་ཐོལ་གྱིས་བརྒལ་བ་སུ་ཞིག་གི་ཆེད་དུ་ཡིན། ཀྱེ་ཧུད། ང་རང་ལོ་ན་རྒས་ཤིང་ལུས་ཟུངས་ཉམས། ངའི་གཟུགས་པོ་ལྕོགས་མི་ཐུབ་ལ་ཟུག་སྐད་ཀྱང་འབྱིན་མི་ནུས་པས་སྐྱ་ཐིང་ཐིང་གི་མཚེར་ཤུལ་དུ་ང་ཁོ་ན་ལུས། ཨ---བདག་པོ་ལགས། ཚེ་གཅིག་གི་འཚོ་ལམ་རིང་མོའི་ཁྲོད་ནས་ངའི་དམྱལ་ཁམས་ཀྱི་སྐྱོ་སྡུག་ཡོད་ཚད་མྱངས་ཚར་ཡོད་དམ། ངས་བསགས་པའི་ཉེས་པ་ཅི།