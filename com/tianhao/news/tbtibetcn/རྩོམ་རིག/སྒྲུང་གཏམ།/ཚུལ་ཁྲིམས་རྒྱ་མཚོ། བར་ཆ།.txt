ཚུལ་ཁྲིམས་རྒྱ་མཚོ། བར་ཆ།
ཡིན་ན་ཡང༌།  1958ལོར།  སྤྲིངས་ཡིག་འདིའི་དོན་དུ་ཚུལ་ཁྲིམས་རྒྱ་མཚོ་ནི་ཟིང་འཁྲུག་སློང་མཁན་གྱི་གཏེ་བོ་ཞིག་རེད་ཟེར་ནས་བཙོན་དུ་བཅུག་པ་དང༌།  ལོ་ངོ་བཅུ་བདུན་གྱི་ཁྲིམས་ཐག་བཅད་པ་རེད།  སྐབས་དེ་དུས་ཀྱང་ཚུལ་ཁྲིམས་རྒྱ་མཚས།  སྐྱབས་བསླུ་བ་མེད་པའི་དཀོན་མཆོག་གསུམ།  །  ལས་རྒྱུ་འབྲས་བརྩི་བའི་གུང་ཁྲན་ཏང༌།  །  དུས་སྙིགས་མའི་ཆོས་པ་ང་འདྲ་དག།  ཐུགས་གཡེལ་བ་མེད་པར་རྗེས་སུ་ཟུངས།  །  ཞེས་གསོལ་འདེབས་བཞིན་ཡོད།  
          སྡུག་བསྔལ་བྱུང་ཐེངས་རེ་དང༌།  ཡང་ན་དགའ་བའི་ལས་ཤིག་ཏུ་འཕྲད་ཐེངས་རེར།  ཚུལ་ཁྲིམས་རྒྱ་མཚོས་ཚེ་ལས་འདས་པའི་ཨ་མ་ཡིད་ལ་ལྷང་ངེར་དྲན་པ་དང༌།  ས་མཐར་འཁྱམས་ཏེ་ཤི་གསོན་མ་ངེས་པའི་ཨ་ཕ་སེམས་ལ་ལྷམ་མེར་ཤར་འོངས།  ད་ལྟའང་ཁོས་ཡབ་ཡུམ་དྲན་བྱུང་ན་ཡང༌།  སྔོན་ཆད་ལྟ་བུའི་སྡུག་བསྔལ་དང་མྱ་ངན་མི་འདུགཁོས་ཡབ་ཡུམ་གྱི་དོན་དུ་སེམས་ཚེགས་དང་སྡུག་བསྔལ་བྱེད་ཀྱིན་ཡོད་མོད།  འོན་ཀྱང་ཁོ་རང་ཉིད་ཀྱི་ཆེད་དུ་སེམས་ཚེགས་དང་སྡུག་བསྔལ་བྱེད་མཁན་སུ་ཞིག་ཡོད།  ཨ་ཁུ་ཡང་བཙོན་ཁང་ནང་ནས་དག་པའི་ཞིང་ལ་ཕེབས་སོང༌།  ད་ནི་ངོ་མ་འཇིག་རྟེན་འདིའི་ཐོག་ཏུ་ཁོ་ལ་ཤ་ཉེ་གཅིག་ཀྱང་མེད།  མི་རྐྱང་རྟ་རྐྱང༌།  གང་ལ་སོང་ན་འདུག་རྐྱང༌།  ཇག་ལ་ཐུག་ན་འབྲོ་རྐྱང་ཟེར་བ་དེ་ཁོ་མིན་ན་སུ་ཡིན།  སྐབས་དེར།  ཁོའི་སེམས་ལ་རང་དབང་མེད་པར་མི་ཞིག་དྲན་འོངས།  མི་དེ་ནི་སུ་རེད།  མི་དེ་ལ་བུད་མེད་ཀྱི་ཁྱད་ཆོས་ཅུང་ཟད་ཙམ་ཡང་མི་འདུག་ལ།  སྐབས་རེར་མི་དེའི་མིག་གི་མདངས་དང༌།  སྐད་ཀྱི་གདངས།  གདོང་གི་རྣམ་འགྱུར་བཅས་ལས་ད་གཟོད་བུད་མེད་ཀྱི་ཁྱད་ཆོས་ཤིག་མཐོང་ཐུབ།  མི་དེ་ཚུལ་ཁྲིམས་རྒྱ་མཚོ་ལས་ལོ་བཅུས་ཆུང་བ་དང༌།  སྔོན་ཆད་ཁོ་མོ་ནི་ཇོ་མོ་ཞིག་རེད།  ཁོམོ་ལོ་ཉི་ཤུའི་ནང་ཇོ་མོའི་ཆ་ལུགས་སྤངས་ཏེ་འཇིག་རྟེན་ཁྱིམ་པའི་ཚུལ་བཟུང་བ་དང༌།  ཨ་ཁུ་ཚུལ་ཁྲིམས་ཀྱི་ཡོན་བདག་དད་པ་ཅན་ཞིག་རེད།  ཁོ་མོས་ཨ་ཁུ་ཚུལ་ཁྲིམས་ལ་ཤ་མར་ཐུད་གསུམ་བསྐྱལ་འོང་དུས།  གོ་སྐབས་བཙལ་ནས་ཚུལ་ཁྲིམས་རྒྱ་མཚོ་ལ་བཤད་རྒྱ་མེད་ན་བཤད་རྒྱུ་བཙལ་བ་དང༌།  མིག་གི་མདངས་ལས་བྱུང་བའི་བརྩེ་དུངས་དེ་རང་དབང་མེད་པར་ཚུལ་ཁྲིམས་རྒྱ་མཚོ་ལ་ཤོར་བ་རེད།  ཚུལ་ཁྲིམས་རྒྱ་མཚོས་རབ་བྱུང་གི་རྟགས་དོར་ནས་དགེ་རྒན་བྱེད་པའི་ཉིན་མོ་དེ་དག་གི་རིང་ལ།  ཁོ་མོ་ནི་སྦྲང་རྩི་འཛིན་པའི་བུང་བ་ཞིག་དང་འདྲ་བར་ཚུལ་ཁྲིམས་རྒྱ་མཚོའི་ཉེ་འཁོར་དུ་འཕུར་ལྡིང་བྱས་མྱོང་བ་དང༌།  ཐབས་ལམ་སྣ་ཚོགས་བརྒྱུད་ནས་སེམས་ཀྱི་བརྩེ་དུངས་ཀྱང་བསྟན་མྱོང༌།  ཚུལ་ཁྲིམས་རྒྱ་མཚོའི་སེམས་ཀྱི་མཚོ་མོ་ལས་ཀྱང་དུངས་པའི་རྦ་རླབས་འཕྱུར་མྱོང་མོད།  ད་ནི་ཁོང་རྙི་ལ་ཐེབས་པའི་བྱིའུ་དང་བཙོན་ལ་བཀག་པའི་ཉེས་ཅན་ཞིག་ཡིན་སྟབས་དེ་ཚོ་ལ་བསམ་བློ་གཏོང་བ་ནི་སྙིང་བོ་མེད་པའི་བྱ་བ་ཤ་སྟག་རེད།  ཡིན་ན་ཡང༌།  ཁོའི་དྲན་ཤེས་ཀྱི་ཆུ་བོའི་རྒྱུན་བཟང་དེ་མུ་མཐུད་ནས་ཁོ་མོའི་ཕྱོགས་སུ་བཞུར་བ་དང༌།  རྣམ་ཤེས་ཀྱི་བུང་བའི་འདབ་གཤོག་དེ་མུ་མཐུད་ནས་ཁོ་མོའི་ཕྱོགས་སུ་སྐྱོད་བཞིན་འདུག
          “……གལ་སྲིད་ཉིན་ཞིག་ལ་འཇིག་རྟེན་འདིའི་ཐོག་གི་མི་ཐམས་ཅད་རབ་ཏུ་བྱུང་བ་ཡིན་ན།  སོ་ནམ་སུ་ཡིས་བྱེད།  ནོར་ལུག་སུ་ཡིས་འཚོ།  ཡོན་བདག་མེད་པའི་མཆོད་གནས་དེ་སྐྱིད་པོ་རང་འོང་བ་དཀའ་མོ་ཡིན།  དེ་ལས་ཀྱང་ཚབས་ཆེ་བ་ནི།  རིགས་རྒྱུད་སུ་ཡིས་སྤེལ།  རིགས་རྒྱུད་སྤེལ་མཁན་མེད་ལ།  སངས་རྒྱས་དང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་རྣམ་ཤེས་གང་གི་ལྷུམས་སུ་འཇུགསྤྲུལ་བའི་སྐུ་ཡང་ཇི་ལྟར་འབྱུང༌།  གལ་སྲིད་རིགས་རྒྱུད་ཆད་ན་དམ་པའི་ཆོས་ཀྱང་བཤད་སའི་ཡུལ་མེད།  དར་སའི་གནས་མེད་པར་འཇིག་པར་མི་འགྱུར་གྲང༌།  ཨ་ཙི།  སྔོན་ཆད་ངའི་སེམས་ལ་རྒྱུ་མཚན་དེ་དག་མ་དྲན་པ་ཅི་ཡིན་ནམ།  ……”
          ཚུལ་ཁྲིམས་རྒྱ་མཚོས་བསམགཞིགས་བྱེད་བཞིན་དུ་བློ་སེམས་ཉིས་འགལ་དུ་གྱུར་པ་དང༌།  བསམ་པ་ལ་གཡོ་འགུལ་ཆེན་པོ་བྱུང༌།  
          སྐབས་དེར་ཚུལ་ཁྲིམས་རྒྱ་མཚོ་གློ་བུར་དུ་བཙོན་གྲོལ་བཏང་སོང༌།  ལོ་བཅུ་བདུན་འགོར་བ་ཡིན་ནམ།  མཛུབ་རྩིས་རྒྱག་དུས་ལོ་གསུམ་ལས་འགོར་མི་འདུགཁོ་རང་བཙོན་གྲོལ་བཏང་བའི་རྒྱུ་མཚན་ཅི་ཡིན་པ་ནི་དང་ཐོག་ཁོ་རང་བཙོན་དུ་བཅུག་པ་དང་འདྲ་བར་ཚུལ་ཁྲིམས་རྒྱ་མཚོ་ལ་ཆ་རྒྱུས་གཏན་ནས་མེད།  ཕལ་ཆེར་དེ་ནི་དཀོན་མཆོག་གསུམ་གྱི་བྱིན་རླབས་དང༌།  ལས་རྒྱུ་འབྲས་ཀྱི་རྣམ་སྨིན་ལས་བྱུང་བ་ཡིན་ལས་ཆེ།  གང་ལྟར་ཀྱང༌།  བཙོན་གྲོལ་བཏང་ཟིན་པས་དགའ་སྤྲོ་མི་སྐྱེས་ཅི་ལ་སྲིད།  ཡིན་ན་ཡང༌།  ཕྱོགས་གང་ལ་འགྲོ་རྒྱུ།  ཨ་མ་ནི་གཤེགས་ཚར།  ཨ་ཕ་ནི་གར་ཡོད་མི་ངེས།  ཨ་ཁུ་ཡང་ཤི་སོང་བས་འགྲོ་ས་གང་ན་ཡོད།  
          ཚུལ་ཁྲིམས་རྒྱ་མཚོས་སླར་ཡང་ཁོ་མོ་སེམས་ལ་ཤར་བྱུང༌།  “དེ་རེད།  ཁོ་མོ་འཚོལ་དུ་འགྲོ།  བཤད་སྒྲུབ་ནི་རང་ཉིད་ཆེར་སྐྱེས་ས་ཡིན་པས་དེ་ལ་ཆས་འགྲོ།  ”
          དེ་ལྟར་ཚུལ་ཁྲིམས་རྒྱ་མཚོ་སླར་ཡང་བཤད་སྒྲུབ་ཕྱོགས་ལ་ཆས་པའོ།  །  
          《ཚུལ་ཁྲིམས་རྒྱ་མཚོ》ཞེས་པའི་གཏམ་རྒྱུད་དེ་ནི་གཞན་གྱི་ངག་སྒྲོས་ལས་ཐོས་པ་མ་གཏོགས།  ང་རང་ཉིད་ཀྱིས་ཚུལ་ཁྲིམས་རྒྱ་མཚོ་ངོ་མི་ཤེས་པ་དང༌།  ཁོང་གི་ལུས་ཀྱི་ཆ་བྱད་དང་གདོང་གི་རྣམ་པ་ཇི་ལྟ་བུ་ཡིན་པ་ནི་དེ་བས་ཀྱང་མི་ཤེས་པར་མ་ཟད།  བཙོན་གྲོལ་བཏང་ནས་བཤད་སྒྲུབ་ལ་ཕེབས་རྗེས་ཁོང་གི་འཚོ་བ་ལ་འགྱུར་ལྡོག་ཅི་འདྲ་བྱུང་བའི་གནས་ཚུལ་ཡང་མི་ཤེས་པས།  ངས་རྨོངས་ཚོད་དང་ཕོ་ཚོད་ཀྱིས་གཞན་གྱི་ཟེར་སྒྲོས་ཙམ་བཀོད་པའི་གཏམ་རྒྱུད་དེ་ལྟ་བུ་ཞིག་བྲིས་པ་དེས་ཀློག་མཁན་རྣམས་ལ་ཕོག་ཐུག་གཏོང་ངེས་པར་མ་ཟད།  ང་རང་ཉིད་ལའང་མི་འདོད་པའི་གཏམ་དང་མི་ཁ་མང་བོ་ཞིག་འཁོར་ངེས་རེད།  གལ་སྲིད་ང་རང་གཏམ་རྒྱུད་འདི་ལྟ་བུ་རྩོམ་པའི་ལས་དང་པོ་བ་ཞིག་ཡིན་རྒྱུ་ན་ངོ་ཚ་རྒྱབ་ལ་དོར་ནས་རྣ་ལག་པས་བཀབ་སྟེ་བསྡད་ནའང་མི་ཆོག་རྒྱུ་ཅང་མེད་མོད།  འོན་ཀྱང……འོན་ཀྱང……འེ།  བྲག་ཐེམ་པའི་སྐས་ལ་འགོས་ཁ་སླ་ཡང་འབབ་ཁ་དཀའ་ཟེར་བ་དེ་འོ་མ་རེད།  ད་ཅི་བྱུང་ན་ཡང་བྱུང༌།  གདོང་ལ་འབག་གོན་ནས་འཆམ་མི་རྟག་ཀ་མེད་རེད།  བོང་སྐྱ་ལིར་ཞོན་ནས་སྟོད་དབུས་ལམ་གཅོད་མཁན་ཡང་མེད་པ་མིན་ལ།  ཁྱི་མེད་ན་བྱི་ལས་ཀྱང་རུས་པ་མུར་ཆོག་ཅིང༌།  བྱ་མེད་སར་བོང་བུས་ཀྱང་ནམ་ཚོད་བཟུང་ཆོག་པ་ཡིན།  ཡིན་ན་ཡང༌།  ཀ་མེད་པའི་གདུང་མ་ནི་བརྟན་ཚུལ་མེད་ལ།  ཁབ་མེད་པའི་ཚེམ་བུ་ནི་ག་ལ་ཡོང༌།  ངོ་མ།  རང་སེམས་རང་གིས་གསོས་ན་དགའ་ཀྲོག་ཀྲོག་དང༌།  རང་མགོ་རང་གིས་གཡོགས་ན་ཏོབ་ཀྱི་ལི་ཟེར་བ་དེ་ཅིས་མ་བདེན《ཚུལ་ཁྲིམས་རྒྱ་མཚོ》 ཞེས་པའི་གཏམ་རྒྱུད་འདིའི་རྔ་མ་ཡེ་ནས་སྐྱོང་ཐབས་མི་འདུག
          “ཐྲོག་ཐྲོག་ཐྲོག་ཐྲིག”
          གློ་བུར་དུ་ངའི་མལ་ཁང་གི་སྒོ་བརྡུངས་པའི་སྒྲ་འཚུབ་ཅན་ཞིག་གྲགས་པ་ཐོས་བྱུང༌།  
          “སུ་ཡིན།  ནང་ལ་ཤོག”
          ངས་འཐད་ལ་མི་འཐད་ཀྱི་སྒོ་ནས་དེ་སྐད་ལབ་པ་དང༌།  ཁ་ཕྱིར་འཁོར་ནས་སྒོ་ཁར་བལྟས་བསྡད་པ་ལ་ཡོང་མཁན་ནི་འདུགམ་ཐོས་པ་ཡིན་ནམ་ཡང་ན་ཡོང་མ་ཕོད་པ་ཡིན།  ངས་སླར་ཡང་སྐད་ཆ་ཆེ་རུ་བཏང་སྟེ་སྐད་བརྒྱབ་ན་ཡང་ད་དུང་གྲགས་འགུལ་ཅི་ཡང་མི་འདུགང་ལ་བསམ་བཞིན་དུ་ལན་ཚེགས་འདི་འདྲ་བསྐོལ་མཁན་དེ་སུ་ཡིན་ནམ།  རང་རེའི་འཚོ་བའི་ནང་དུ་མི་སྐོར་ཞིག་ཡོད་པ་དེ་ཚོས་སློབ་སྦྱོང་མི་བྱེད་པ་དང་བྱ་བངའ་ནན་ཏན་གྱིས་མི་སྒྲུབ་པར་ཁོམ་པ་ཨེན་ཙམ་བྱུང་ན་འདི་ཚང་གི་སྒོ་བརྡུངས་པ་དང་དེ་ཚང་གི་སྒེའུ་ཁུང་ནང་ཕག་ལྟ་བྱས་ཏེ་སྟོང་བཤད་ཁོ་ནས་ཉི་མ་འཁྱོལ་ཐབས་བྱེད་པ་དང༌།  འདིའི་སྣ་དང་དེའི་ཁ་ཟེར་ནས་གཞན་ལ་ངན་གཏམ་པར་མ་ཟད།  རང་ཉིད་ལ་དགེ་མཚན་འདི་དང་དེ་ཡོད་ཚུལ།  འཇོན་ཐང་ཅི་འདྲ་ཆེ་ཚུལ་སོགས་རྣ་མ་དགོས་ལབ་ལ་ཡང་མི་འགྲོ་བའི་གཏམ་སྦོམ་པོ་ཏག་ཏག་སྨྲས་ཏེ་ཕ་རོལ་པོའི་བྱ་བ་ལ་བར་ཆད་དང་གཏོར་བརླག་བྱེད་པར་དགའ།  
ཡ་མཚར་བ་ནི་ང་ལའང་དེ་འདྲའི་གྲོགས་པོ་ཁ་ཤས་ཡོད་པས།  དེ་རིང་ཡང་ཁོ་ཚོ་ང་ལ་ལན་ཚེགས་སློང་དུ་འོང་བ་འདྲ་སྙམ།  སྐབས་དེ་དག་དང་འཕྲད་དུས་ཁོ་ཚོས་སྒོ་ཕྱེས་ནས་ནང་ལ་འཛུལ་ཡོང་བ་ཡིན་མོད།  འོན་ཀྱང་དེ་རིང་ནམ་རྒྱུན་དང་མི་འདྲ་བར།  སྒོ་བརྡུངས་པའི་སྒྲ་དེ་ཡང་བསྐྱར་གྲགས་བྱུང༌།  གལ་སྲིད་ཁོ་ཚོ་ཡིན་ན་གཤེ་གཤེ་ཚ་དྲག་པོ་ཞིག་གཏོང་དགོས་སྙམ་ནས་ཚིག་པ་ཟ་བཞིན་དུ་སྒོ་ཕྱེ་རུ་སོང་བ་ན།  ཨ་ཙི།  སྒོའགྲམ་ན་མི་ཆ་མེད་ཅིག་ལངས་འདུག
          མི་འདི་སུ་ཡིན་ནམ།  ང་ལ་འདི་ལྟ་བུའི་ངོ་ཤེས་ནི་མེད།  ཡིན་ན་ཡང༌།  ཁོའི་ངོ་ཚུགས་ལས་མདོ་སྨད་ཀྱི་བོད་རིགས་ཤིག་ཡིན་པ་ཤེས་ཐུབ་ལ།  བཟོ་ལྟ་ལ་བལྟས་ན་ཤེས་ཡོན་ཅན་ཞིག་ཡིན་པའང་རྟོགས་སླ།  ངས་ཁོ་ལ་ཞིབ་ལྟ་བྱེད་པའི་དུས་མཚུངས་སུ་ཁོས་ཀྱང་ང་ལ་ཞིབ་ལྟ་བྱེད་ཅིང་འདུགགདོང་ཉག་གཟར་བོའི་ཐོག་གི་ཤེལ་མིག་མཐའ་ཤན་ནག་པོ་ཅན་དེའི་དཀྱིལ་ན།  ལོ་མང་བོར་མིག་ཤེལ་བརྒྱབ་ནས་ཉོབ་ཡོད་པའི་མིག་ཆུང་ཆུང་གཉིས་གཡོ་འགུལ་བར་མེད་དུ་བྱས་ནས་ཁྲ་རིལ་རིལ་བྱེད་པ་དང༌།  དཔྲལ་བའི་དབྱེས་མཚམས་ཀྱི་ཟུར་གཉིས་ནས་སྐྲ་སོར་གསུམ་བཞི་ཙམ་ཟླ་གམ་དབྱིབས་ཀྱིས་བྱིད་འདུག་ལ།  ལེབ་ཞིང་ཆེ་བའི་རྣ་གཡོན་པའི་རྩ་ན་རྨེ་བ་ནག་པོ་སྲན་ལྒང་ལྟ་བུ་ཞིག་ཡོད་པ་དེའི་སྟེང་དུ་སྤུ་ཁམ་པ་རིང་ཐུང་གཉིས་སྐྱེས་འདུག
          “ཁྱོད་ཀྱིས་སུ་འཚོལ་བ་ཡིན།  ”
          “ཁྱོད།  ”
          ཁོའི་གདོང་དབྱིབས་རིང་ཞིང་སྣ་ཉག་གཟར་བའི་ཐོག་ཏུ་གོན་པའི་ཤེལ་མིག་འོག་གི་མིག་ཆུང་བ་དེ་གཉིས་ལ་འཛུམ་ཞིག་ལངས་པ་དང༌།  སྨིན་མ་སྟུག་པོ་གཟེང་གཟེང་ཞིག་བྱས་ཏེ་ཐད་ཀར་ངའི་མལ་ཁང་དུ་འཛུལ་ཡོང༌།  མ་གཞིར།  མི་དེ་ནི་སྟོད་སྒུར་ཞིག་རེད།  ཡིན་ན་ཡང༌།  ཁོའི་རྒྱབ་གཟུགས་ལ་ཞིབ་ལྟ་མ་བྱས་ན་ཁོའི་གཟུགས་ནི་དྲང་མོ་མདའ་འདྲ་བ་ཞིག་ཡིན་པའི་འཁྲུལ་སྣང་སྐྱེས་ནའང་ཐང༌།  
          “ཨ—དཔེ་ཆ་མང་ག？！”
          ཁོས་ངའི་མལ་ཁང་ནང་ལ་ཡར་ལྟ་མར་ལྟ་ཞིག་བྱས་རྗེས་དེ་ལྟར་བཤད།  ཕལ་ཆེར་ངའི་དཔེ་སྒྲོམ་ནང་དང་ཅོག་ཙེའི་ཐོགམལ་ཁྲིའི་སྟེང་སོགས་ལ་དེབ་སྣ་ཚོགས་ཀྱིས་ཁེངས་ཡོད་པ་མཐོང་ནས་ཡིད་སྨོན་སྐྱེས་པ་འདྲ།  གཅིག་བྱས་ན་ངས་དཔེ་ཆ་དེ་ཚོ་ལ་གཡུག་ལུང་གཡུག་བྱས་ནས་བཞག་ཡོད་པས་ང་ལ་ཟུར་ཟ་བྱས་པ་མིན་པའི་གདེང་ཚོད་ནི་སུ་ལ་ཡོད།  “འུན—མང་བས་མི་ཚད།  ད་དུང་རྩ་ཆེན་རྐྱང་རྐྱང་རེད།  ཡིན་ན་ཡང༌།  ཨ།  ཧ་ཧ་ཧ……”
          རང་རེའི་འཚོ་བའི་ནང་དུ།  རང་ཉིད་ལོ་ན་རྒན་པ་དང༌།  ཕོ་སྒོ་དང་མོ་སྒོ་ཅུང་ཟད་ཡོད་པ།  ཡང་ན་ཁ་བདེ་བ་དང་ལྕེ་མགྱོགས་པ།  བློ་རྣོ་ཞིང་རིག་ལམ་ཅུང་མྱུར་བ།  མདོར་ན་གཞན་ལས་ལྷག་པའི་དགེ་མཚན་དང་བཟང་ཆ་ཕྲན་ཙམ་ཡོད་ན།  དེ་ང་རྒྱལ་གྱི་མ་རྩར་བརྩིས་ཏེ་གཞན་ལ་སྨ་འབེབས་དང་ཟུར་ཟ།  འཕྱ་དམོད་སོགས་བྱེད་པར་མ་ཟད།  རང་ཉིད་གནམ་ས་བར་སྣང་གང་དུ་གནས་པའང་མི་ཤེས་པར་རྒན་ཚུགས་དང་ཆེ་ཚུགས་བཟུང་ནས།  འདི་མ་རེད་དང་དེ་འགྲིག་མ་སོང༌།  འདི་ལྟར་བྱ་དགོས་དང་དེ་ལྟར་བསྒྲུབ་དགོས་ཞེས་ཁ་ཏ་བསླབ་བྱ་གནང་རྒྱུར་དགའ་མཁན་ཧ་ཅང་མང༌།  
ངས་མི་དེ་ཚོ་མཐོང་ཐེངས་རེར་ཞེ་མེར་ཞིང་ཡི་མུག་པའི་སྣང་བ་ཞིག་སྐྱེས་འོང་བའི་ཕྱིར།  ད་ཐེངས་མི་ཆ་མེད་འདིས་ཟུར་ཟའི་ཚིག་དང་འགྲོགས་པའི་དགོད་སྒྲ་དེ་ཐོས་སྐབས་ཀྱང་སྣང་བ་དེ་ལྟ་བུ་ཞིག་དབང་མེད་དུ་སྐྱེས་བྱུང་བས།  ཁོ་ལ་རྣམ་འགྱུར་ཡག་པོ་དང་ལྟ་ཚུལ་བཟང་བོ་ཞིག་འཛིན་ག་ལ་སྲིད།  སྐབས་དེར།  ཁོ་རྐུབ་སྟེགས་ཐོག་ཏུ་ཙོག་པ་དང༌།  ལག་པ་གཡོན་པས་ཤེལ་མིག་ཡར་འདེད་ཙམ་བྱས་རྗེས།  “ཨ།  དེ་རིང་ཚ་བ་ཆེན་པོ་འདུགཆུ་ཞིག་མི་ལྡུད་ལ”ཟེར།  
          ཁོའི་ཚིག་དེས་ང་རང་གློ་བུར་དུ་དམ་ལ་བཏགས་པ་དང༌།  ངའི་ངོ་ནི་སྐད་ཅིག་དེ་ཉིད་ལ་ཚ་ལམ་ལམ་དུ་གྱུར་སོང༌།  ངོ་མ།  མགྲོན་པོ་ཁྱིམ་ལ་ཡོང་ན་ཇ་ཕོར་བ་གང་ཡང་མི་ལྡུད་པར་འཁང་སེམས་འཛིན་པའདི་བོད་ཀྱི་ལུགས་སྲོལ་དང་ཡེ་ནས་མི་མཐུན་པ་ཞིག་རེད།  ང་རྟབ་རྟབ་པོར་ཕར་སོང་ནས་ཇ་སྒྲོམ་གྱི་ཁ་ཕྱེས་པ་ན་ཇ་ལོ་གཅིག་ཀྱང་མི་འདུགད་ནི་ངོ་ཚ་བའི་ཐོག་ལ་ཁ་ཡང་སྐྱེངས་དགོས་བྱུང་སོང༌།  དེར་ངས་ཁོ་ལ་ཆུ་ཁོལ་ཤེལ་དཀར་གང་བླུགས་ནས།  དགོངས་པ་མ་ཚོམས།  ཁྱོད་ཀྱིས་སྔོན་ལ་འདི་འཐུངས་དང༌།  ང་ཇ་ཞིག་ཉོ་རུ་འགྲོ”ཞེས་བཤད་པ་ལ།  ཁོ་གད་མོ་དགོད་བཞིན་དུ།  “འགྲོ་མི་དགོས།  འགྲོ་མི་དགོས་ཆུ་རྒོད(ཁོལ)བཏུང་ན་བུ་རྒོད་ཡིན་ཟེར་བ་མ་ཐོས་སམ”ཟེར།  
          ངས་ཀྱང་ཁོའི་ཁ་ཐོག་ལ་མི་འཇོག་ཀ་མེད་བྱུང༌།  དྲང་མོར་བཤད་ན་ངའི་སྒོར་ཁུག་ཁ་སང་ནས་ཐུར་ལ་སྤྲུགས་ཚར་སོང༌།  ཆུ་ཁོལ་ཚ་འདེས་ཡིན་ན་ཡང༌།  ཁོས་ཕུ་འདེབས་ཞོར་དུ་ཧུར་སྒྲ་དང་བཅས་ཏེ་འཐུང་གིན་འདུགངོ་མ་ཁ་སྐོམ་ཡོད་པ་འདྲ།  བལྟས་བལྟས་རིག་རིག་ལ་ཆུ་ཁོལ་ཕོར་བ་གང་བཏུང་ཚར་སོང༌།  ངས་སླར་ཡང་ཁོ་ལ་ཆུ་གང་བླུགས་པ་ཡིན།  
          “ཕལ་ཆེར་ངས་ཁྱོད་ཀྱི་བྱ་བ་ལ་བར་ཆད་བྱས་པ་འདྲ།  ཡིན་ན་ཡང༌།  ང་ནི་དོན་མེད་དུ་ལྡོམ་ནས་ཡོང་བ་ཞིག་མིན།  མ་གཞིར་འུ་གཉིས་ཀྱིས་སྔ་མོ་ནས་ངོ་ཤེས་བཅས་ཆོག་ན་ཡང༌།  ས་ཁ་ཐག་རིང་བས་ངོ་ཤེས་མ་ཐུབ།  ང་ད་ཐེངས་པེ་ཅིན་ལ་ཚོགས་འདུ་ཞིག་འཚོགས་སུ་ཡོང་བ་ཡིན།  དོ་ནུབ་ཆུ་ཚོད་བརྒྱད་དང་སྐར་མ་ཉི་ཤུའི་ཐོག་མེ་འཁོར་ལ་བསྡད་ནས་ཕྱིར་ལོག་འགྲོ་རྒྱུ་ཡིན།  འདི།  མེ་འཁོར་གྱི་འཛིན་བྱང་ཡིན།  ”
          ཕལ་ཆེར་ཁོ་རང་འགོ་ཁྲིད་ལས་བྱེད་པ་ཞིག་ཡིན་པ་འདྲ།  ཅི་ཡིན་ནའང་ཡིན་དུ་ཆུགཁྱོད་ཚོའི་ལས་ཀ་ནི་ས་ཆེ་ས་དང་མཁར་སྐྱིད་ས་ནས་ཚོགས་འདུ་འཚོགས་རྒྱུ་དེ་ཡིན་པས།  དོ་ནུབ་འགྲོ་ནའང་འདྲ།  སང་ལོ་ལོག་ནའང་འདྲ།  ང་ལ་འབྲེལ་བ་ཅི་ཞིག་ཡོད།  ད་ནི་ཁྱོད་ཀྱི་སྐོམ་སོད་ཡོད་ལས་ཆེ་བས།  ད་ལྟ་རང་ལོག་ན་ཅི་མ་རུང་སྙམ་བྱུང༌།  
          “ཁྱོད་ཀྱི་རྩོམ་ཡིག་དེ་ངས་ཐེངས་ཁ་ཤས་ལ་བཀླགས་པ་ཡིན།  རྩོམ་ཡག་པོ་ཞིག་འཁྱོངས་འདུགཡིན་ན་ཡང༌།  འུན—ཁྱོད་ཀྱིས་ཚུལ་ཁྲིམས་རྒྱ་མཚོ་ངོ་མི་ཤེས་པ་འདྲ།  དེ་ལོས་ཡིན།  ངོ་ཤེས་སྲིད་ཀྱི་མ་རེད”བསྟོད་པས་མི་མགུ་སུ་ཡང་མེད་ཟེར་བ་དེ་ངོ་མ་རེད།  ཁོས་ང་ལ་ངོ་བསྟོད་བྱས་པས་ངའི་སེམས་ལ་དགའ་བའི་མེ་ཏོག་བཞད་པ་དང༌།  མི་ཆ་མེད་འདི་སྙིང་ཉེ་ཞིང་བློ་མཐུན་པ་ཞིག་ཡིན་པའི་སྣང་བ་སྐྱེས་བྱུང༌།  ངའི་སེམས་ལ།  མི་འདིས་ཁོ་དོན་མེད་དུ་ཡོང་མ་མིན་ཟེར་བ་དང༌།  ངའི་རྩོམ་ཡིག་ཀྱང་ཐེངས་འགར་བཀླགས་མྱོང་བར་མ་ཟད།  ཚུལ་ཁྲིམས་རྒྱ་མཚོ་དང་ངེད་གཉིས་ངོ་མི་ཤེས་པའང་རྟོགས་ཡོད་པས།  ཕལ་ཆེར་མི་འདི་ནི་ཚུལ་ཁྲིམས་རྒྱ་མཚོའི་གྲོགས་པོ་ཞིག་ཡིན་སྲིད་པ་དང༌།  མ་མཐའ་ཡང་ཚུལ་ཁྲིམས་རྒྱ་མཚོ་ལ་གསལ་ཆ་ཡོད་པའི་མི་ཞིག་ཡིན་རྒྱུ་རེད།  ངའི་སྐྱིད་འདི་གང་ལ་འཇོགད་ནི་ཚུལ་ཁྲིམས་རྒྱ་མཚོ་ལ་ཆ་རྒྱུས་ཡོད་པའི་མི་ཞིག་དང་འཕྲད་སོང་བས།  གཏམ་རྒྱུད་དེའི་མཇུག་སྐྱོང་ཐུབ་མིན་ལ་ཐེ་ཚོམ་ཟ་མི་དགོས་པ་དང༌།  ང་རང་གཅིག་པུ་ཁང་མིག་འདིར་བསྡད་དེ་ཐ་མག་རྩྭ་སྲེག་སྒྲོན་སྒྲོན་བྱས་ནས་བསམ་བློ་དེ་འདྲ་མང་བོ་གཏོང་མི་དགོས་ལ།  ལྷག་པར་དུ་དར་ར་རུ་རྩི་བྱས་ཏེ་ཞོ་དང་རུས་ཞག་མར་ལོར་བརྩིས་ཏེ་རྩམ་པ་བརྫི་མི་དགོས་པར་མ་ཟད།  ཨ་ཀྲད་ལ་ཨབ་སྐུད་དང་ཕྱིང་བ་ལ་བསྡོགས་པའང་བྱ་མི་དགོས་པས།  ང་རང་དགའ་སྤྲོ་མི་སྐྱེས་ཅི་ལ་སྲིད།  
          “ཨ་ཁུ།  ཁྱེད་ཀྱིས་ཚུལ་ཁྲིམས་རྒྱ་མཚོ་ངོ་ཤེས་སམ།  ”
          ངས་སེམས་ཀྱི་སྤྲོ་སྣང་ནོན་མ་ཐུབ་པར་དེ་ལྟར་དྲིས་པ་ལ།  ཁོང་གིས་ཁ་ལ་ཁྱེར་བའི་ཕོར་བ་སླར་ཡང་མདུན་འཇོག་ཐོག་བཞག་པ་དང༌།  མིག་ཤེལ་ཡར་ལ་འདེད་ཙམ་བྱེད་པའི་མོད་ལ་འཛུམ་བག་དང་བཅས་ཏེ་ངོ་ཤེས་པའི་ཚུགས་ཀ་ཞིག་བསྟན།  སྐབས་དེར་ངའི་སེམས་ནས་ཁོང་ལ་བརྩི་བཀུར་ཞུས་ཤིང༌།  ངག་ལས་ཞེ་སའི་ཚིག་ཐོན་པར་མ་ཟད།  ཁོང་གི་རྣ་རྩ་ན་ཡོད་པའི་རྨེ་བ་ནག་པོ་དང་དེའི་ཐོག་ཏུ་སྐྱེས་པའི་སྤུ་རིང་ཐུང་གཉིས་ཀའང་སྙིང་ཉེ་ཞིང་ཡིད་དུ་འོང་བའི་སྣང་བ་ཞིག་སྐྱེས་བྱུང༌།  
          “ད་བྱ་བ་ལམ་ལ་བུད་ཐལ།  ཨ་ཁུ།  དྲང་མོར་བཤད་ན།  ངས་གཏམ་རྒྱུད་དེ་བྲིས་ནས་ཚར་རྗེས་གློ་དགའ་ཞིང་སེམས་སྐྱིད་པ་ཞིག་བྱུང་ན་ཡང༌།  རྩོམ་སྒྲིག་ཁང་ལ་བསྐུར་རྗེས་ངོ་མ་འགྱོད་པ་སྐྱེས་བྱུང༌།  རྒྱུ་མཚན་ངས་མ་བཤད་ནའང་ཁྱེད་ཀྱིས་ཤེས་གསལ་ལྟར་རེད།  《ཚུལ་ཁྲིམས་རྒྱ་མཚོ》ཡིས་ང་ལ་འུ་ཐུག་ཏུ་བཅུག་སོང༌།  ཁྱེད་ཀྱིས་གཟིགས་དང༌།  མ་ཡིག་འདི་འདྲ་མང་བོ་ཞིག་བྲིས་ཀྱང་ཡིད་ཚིམ་པ་ཞིག་མི་འོང་བར་འདུག”
          ངས་རང་གིས་བྲིས་པའི《ཚུལ་ཁྲིམས་རྒྱ་མཚོ》ཞེས་པའི་གཏམ་རྒྱུད་ཀྱི་མ་ཡིག་ཡང་བྲིས་ཡང་བསུབ་བྱས་པ་དེ་ཁོང་ལ་བསྟན་པ་ཡིན།  ཁོང་གིས་ངས་བྲིས་པའི་མ་ཡིག་མཐུག་པོ་དེ་ཤོག་ལྷེ་རེ་རེ་བཞིན་ཕར་ལ་སློག་བཞིན་ཁོང་འཛུམ་དང་བཅས་ཏེ་བཤད་རྒྱུར།  “ངས་བལྟས་ན།  ཁྱོད་ནི་རང་སྡུག་རིན་གྱིས་ཉོ་མཁན་ཞིག་རེད།  དཀའ་ལས་འདི་ལྟ་བུ་ཞིག་མྱོང་དོན་མེད།  ཚུལ་ཁྲིམས་རྒྱ་མཚོ་ནི་མི་སྤྱིར་བཏང་ནང་གི་ཡང་བཏང་བ་ཞིག་རེད།  ཁོའི་གནས་ཚུལ་ནི་འབྲི་རིན་མེད་ལ་བྲིས་ནའང་ཕན་ཐོགས་མི་འབྱུང༌།  གལ་སྲིད་ང་ཁྱོད་ཡིན་རྒྱུ་ན་ཡིག་འབྲུ་གཅིག་ཀྱང་མི་འབྲི།  ”
          མ་གཞིར།  ཁོས་ང་བཙལ་དོན་དེ་འདྲ་ཞིག་རེད།  ཁོའི་ཚིག་དེ་དག་གིས་ངས་ཉིན་ཞག་མང་བོའི་རིང་ལ་དཀའ་ལས་བྱས་ནས་བྲིས་པའི་རྩོམ་ཡིག་དེ་རིན་ཐང་ཅི་ཡང་མེད་པའི་གྲས་སུ་བཞག་པར་མ་ཟད།  ལྷག་པར་དུ་ངའི་སེམས་ལ་གོ་གནས་གལ་ཆེན་བཟུང་ཡོད་པའི་བོད་ཀྱི་ཤེས་ཡོན་ཅན་ཞིག་ལ་སྨ་འབེབས་བྱས་པ་ཡིན་པས།  ངའི་སྙིང་རླུང་སྟོད་ལ་འཚང་དུ་བཅུག་པ་དང་སྲོག་རླུང་སྙིང་ལ་ཞུགས་སུ་བཅུགངའི་མིག་ལམ་དུ་མི་འདི་མི་རན་པ་དང༌།  ཙི་གུའི་མིག་ལྟ་བུ་དེ་སྤྱང་ཁུའི་གདང་འདྲ་བའིསྟེང་ན་མི་སྡུག་པའི་ཉམས་དང་བཅས་ཏེ་གཡོ་བ་དང༌།  བོང་རྒན་གྱི་རྣ་བ་ལྟ་བུའི་འོག་གི་རྨེ་བ་དེ་ཡང་འབུ་སྡོམ་ཞིག་དང་མཚུངས་པའི་སྣང་བ་སྐྱེས་བྱུང༌།  
          “ཁྱོད་ཀྱིས་གཏམ་སྦོམ་པོ་དེ་འདྲ་མ་བཤད།  ངས་བྲིས་པའི་གཏམ་རྒྱུད་དེ་མི་ལེགས་ནའང་ཐང༌།  ཡིན་ན་ཡང༌།  ཁོད་ཀྱིས་ཁ་ངན་ནང་ནས་ཚིག་ངན་སྨོས་ཏེ་ཚུལ་ཁྲིམས་རྒྱ་མཚོ་ཁོང་ལ་སྨ་འབེབས་བྱས་མི་ཆོགཚུལ་ཁྲིམས་རྒྱ་མཚོ་ནི་ཏང་དང་མི་དམངས་ལ་བློ་དཀར་ཞིང༌།  རྒྱུ་འབྲས་ལ་བརྩི་མཐོང་ཆེ་བ།  བདག་པས་གཞན་གཅེས་སུ་འཛིན་པའི་མི་བླ་མེད་ཅིག་ཡིན།  ངས་ཁོང་གི་གནས་ཚུལ་ཞིབ་མོ་མི་ཤེས་པ་བདེན་ཡང༌།  ཁོང་ལ་ཆུ་ཤེལ་དང་འདྲ་བའི་བསམ་པ།  རྡོ་རྗེ་དང་འདྲ་བའི་གཤིས་ཀཁ་བཏགས་དང་འདྲ་བའི་ངང་རྒྱུད།  རྒྱ་མཚོ་དང་འདྲ་བའི་ཡོན་ཏན་ཡོད་པས།  མི་རང་དགར་བ་ཞིག་ག་ལ་ཡིན།  བོད་ཀྱི་ཤེས་ཡོན་ཅན་འདི་ལྟ་བུ་ཞིག་གི་སྣང་བརྙན་དེ་རྩོམ་རིག་གི་ལམ་ནས་མཚོན་པར་བྱ་རྒྱུ་ནི་ངའི་ལས་འགན་ཡིན་ལ།  ང་ཚོའི་མི་རབས་ཕྱི་མ་རྣམས་ལ་བོད་ཀྱི་མཁས་པ་ཞིག་བརྒྱུད་མྱོང་བའི་ཁོད་མི་སྙོམས་ཤིང་ཀྱག་ཀྱོག་ཆེ་བའི་འཚོ་བའི་བགྲོད་ལམ་དང༌།  བོད་ཀྱི་མཁས་པ་ཞིག་གིས་བགྲོད་ལམ་དེའི་སྟེང་དུ་བཞག་པའི་དགའ་སྐྱོ་འདྲེས་མའི་ཞབས་རྗེས་རྣམས་སྟོན་རྒྱུ་ནི་ངའི་འདོད་མོས་ཡིན་པས།  ང་འཆུགས་མེད།  ”
          ངའི་ཚིག་འདི་ཁོའི་མཚང་ལ་ཕོག་པ་ཡིན་ནམ།  ཡང་ན་ཁོས་རང་གིས་ལབ་པའི་གཏམ་དེ་ནོར་སོང་སྙམ་ནས་འགྱོད་པ་སྐྱེས་པ་ཅི་ཡིན་མི་ཤེས་མོད།  འོན་ཀྱང་མགྲོན་པོ་ཆ་མེད་དེའི་གདོང་མདོག་གློ་བུར་དུ་གྱུར་ཅིང༌།  མིག་གི་མཐའ་ལ་མཆི་མའི་མེ་ཏོག་གིས་ཁེངས་པར་མ་ཟད།  དབུགས་ཀྱི་རྒྱུ་བ་ཇེ་མགྱོགས་ཇེ་འཚུབ་ཏུ་འགྲོ་བའི་འགྲོས་དང་བསྟུན་ནས།  རྣ་རྩའི་རྨེ་བ་དེ་ཡང་ཇེ་ཆེ་ཇེ་ནག་ཏུ་འགྲོ་བ་འདྲ།  ངའི་སེམས་ལ་ད་ལྟ་མགྲོན་པོ་ཁ་ཕོ་ཅན་འདིལ་ཁ་གྲགས་རྒྱུ་མེད་པར་བཟོས་པར་མ་ཟད།  དབུགས་ཐེངས་གཅིག་གིས་གོ་རིམ་ལྡན་ཞིང་གཏན་ཚིགས་བཙན་པའི་སྐད་ཆ་དེ་འདྲ་མང་བོ་ཞིག་ཆུ་བཞུར་བཞུར་དང་སེར་བ་འབབ་འབབ།  ཐོག་ལྡིར་ལྡིར།  གློག་འཁྱུག་འཁྱུག་བྱས་ནས་བཤད་ཐུབ་སོང་བསམ་ནས་ང་རྒྱལ་ཞིག་སྐྱེས་བྱུང༌།  
          “ངོ་མ།  ཁྱོད་འཆུགས་མི་འདུགཁྱོད་ཀྱིས་འབྲི་འདོད་ན་ཕྲིས་ལ།  ཚུལ་ཁྲིམས་རྒྱ་མཚོ་ང་ཡིན།  ”
          “ཨ？”