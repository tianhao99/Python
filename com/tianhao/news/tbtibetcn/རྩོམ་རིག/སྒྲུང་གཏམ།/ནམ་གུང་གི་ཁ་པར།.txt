ནམ་གུང་གི་ཁ་པར།
ནམ་གུང་གི་ཁ་པར།
          ཁོ་རང་ལས་མཚམས་གྲོལ་ནས་ཕྱིར་མལ་ཁང་དུ་ལོག་རྗེས་ཁོས་རང་ཉིད་ལ་སྲུང་འཁོར་བཞིན་འགྲོགས་ཡོད་པའི་ཀོ་ཁུག་ནག་པོ་དེ་འབོལ་ཁྲིའི་སྟེང་ལ་ལྟིག་སེ་འཕངས་ཤིང་མལ་ཁྲིའི་སྟེང་ལ་ཀན་རྐྱལ་དུ་ལོག་ནས་ཡུད་ཙམ་ལ་ངལ་གསོས་ནས་བསྡད།    ཁོས་ཁ་སང་དེ་རིང་རང་ཉིད་ལས་ཁུངས་སུ་སོང་ན་ཐོག་མར་ལས་གྲོགས་བུད་མེད་རྣམས་ཀྱིས་ཁོ་ལ་ཤ་ཚ་བའི་ཚུལ་གྱིས་༼སྐུ་ཞབས་དོན་བྷེ་ལགས། ཁྱོད་ཀྱིས་ཉིན་རྒྱུན་མི་རྐྱང་ཐུག་པ་རྐྱང་རྐྱང་འཐུང་ནས་བསྡད་ན་ཉི་མ་འཁྱོལ་ལམ༽ཞེས་འདྲི་བ་དང་དེར་མཐུད་ནས་ལས་གྲོགས་སྐྱེས་པ་རྣམས་ཀྱིས་གསལ་འདེབས་ཀྱི་ཚུལ་དུ་༼སྐུ་ཞབས་དོན་བྷེ་ལགས།དེང་སང་རྒྱུ་འབྱོར་བ་ཅན་གྱི་བུ་མོ་ཞིག་ཆུང་མར་མ་བཙལ་ན། གྲོང་ཁྱེར་ནས་ཡོན་ཏན་བརྒྱ་ཡོད་རུང་རྩྭ་ཁང་ལྟ་བུའི་ཁང་མིག་ཆུང་ཆུང་ཞིག་གླས་ནས་འདུག་པ་ལས་ཐབས་མེད༽ཟེར་བ་དེ་དག་ཡིད་ལ་དྲན་ནས་ངག་ལས་ཤུགས་རིང་ཞིག་དབང་མེད་དུ་ཤོར་སོང༌། ༼རེད། ཅིས་ཀྱང་རྒྱུ་འབྱོར་བ་ཅན་གྱི་བུ་མོ་ཞིག་ཆུང་མར་བཙལ་དགོས༽  ཁོས་འདི་ལྟར་ཁེར་བཤད་རྒྱག་བཞིན་མལ་ལས་ཧར་གྱིས་ཡར་ལ་ལངས་ནས་ཁང་བའི་ནང་ལ་མིག་གིས་བསྐོར་བལྟ་ཞིག་བྱས་པ་ན། ཁོའི་ཡིད་སེམས་སྔར་ལས་ཇེ་འཁྱག་ཏུ་གྱུར་བ་དང་ངག་ལས་སླར་ཡང་ཤུགས་རིང་ཞིག་དབང་མེད་དུ་ཤོར་སོང༌།  ༼དོ་དགོང༌། ཅིས་ཀྱང་ཕྱི་རོལ་ལ་སོང་ནས་རྒྱུ་འབྱོར་བ་ཅན་གྱི་བུ་མོ་ཞིག་འཚོལ་ཐབས་བྱེད་དགོས་༽ཁོས་ཡིད་ལ་འདི་ལྟར་དྲན་བཞིན་ལག་པའི་མཁྲིག་མའི་སྟེང་གི་དུས་ཚོད་འཁོར་ལོར་ཞིབ་བལྟ་ཐེངས་ཤིག་བྱས་རྗེས་འཐེན་སྒམ་གྱི་ནང་ནས་སྟབས་བདེ་ཐུག་པ་ཞིག་ཆུ་ཁོལ་གྱི་ནང་དུ་སྦངས་མགོ་བརྩམས། ༼སྙིང་ཉེ་ལགས ཁ་པར་གྱི་ཁ་འབྱེད་རོགས༽གློ་བུར་དུ། ཁོའི་ལག་ཁྱེར་ཁ་པར་གྱི་འབོད་སྒྲ་གྲག་བྱུང༌།  ཁོས་མྱུར་དུ་ལག་ཁྱེར་ཁ་པར་གྱི་ཁ་ཕྱེ་བ་ན། ཁ་པར་ལས་སྐྱེས་པ་ཞིག་གིས་༼ཅི་རེད། གཟའ་པ་སངས་ཀྱི་དགོང་མོའང་རང་ཉིད་གཅིག་པུ་མལ་ཁང་གི་ནང་ནས་འདྲེ་འདུག་འདུག་བྱེད་རྒྱུ་ཡིན་ནམ༽ཟེར།  ཁོས་སུ་ཡིན་ཆ་མ་འཚལ་བར་“ཁྱོད་སུ་ཡིན༽ཞེས་དྲིས་མ་ཐག མི་དེས་༼ང་སུ་ཡིན་ཁྱོད་ཀྱིས་འདྲི་མི་དགོས། དོ་དགོང་ཁྱོད་ཀུན་དགའ་ནང་མའི་ནང་དུ་ཤོག་དང༌། ངས་ཁྱོད་ལ་མགྲོན་བྱེད། འོ། གསལ་བོར་བཤད་རྒྱུ་ཞིག་ལ་ངའི་རོགས་ན་བུ་མོ་ཆུང་ཆུང་གཉིས་ཀྱང་ཡོད༽ཅེས་བཤད་པ་དང་ཁ་པར་གྱི་ཁ་དེ་མ་ཐག་བརྒྱབ་སོང༌།  ཁོས་ཡུད་ཙམ་བསམ་རྗེས་སྔས་མགོའི་འོག་ནས་སྒོར་མོ་བརྒྱ་ཤོག་ཅན་གསུམ་བླངས་ནས་ཁུག་མའི་ནང་དུ་བཅུག་རྗེས་སྟབས་བདེ་ཐུག་པའང་མ་འཐུང་བར་སྒོའི་ཕྱི་རོལ་ལ་སོང་ནས་གླ་གཏོང་རླངས་འཁོར་ཞིག་ལ་བསྡད་དེ་ཐད་ཀར་ཀུན་དགའ་ནང་མའི་ཕྱོགས་སུ་བསྐྱོད་མགོ་བརྩམས།  ཀུན་དགའ་ནང་མའི་སྒོ་འགྲམ་ལ་ཐོན་མ་ཐག་ཁོ་རང་གླ་གཏོང་རླངས་འཁོར་ལས་སར་བབས་ཏེ་ཐད་ཀར་ཀུན་དགའ་ནང་མའི་ནང་དུ་འཛུལ།   གླུ་གར་གྱི་སྟེགས་བུའི་སྟེང་ན་ལུས་ལ་བོད་ལྭ་གྱོན་ཞིང་མགོ་སྐྲ་རིང་ལ་ནག་ཀྲིག་ཀྲིག་བྱེད་བཞིན་པའི་གསར་བུ་ཞིག་གིས་སྐད་ངག་ཡོད་རྒུ་བཏོན་ནས་བོད་སྐད་ཀྱི་གླུ་དབྱངས་ལེན་བཞིན་ཡོད་པ་དང་མགྲོན་པོ་རྣམས་ཀྱིས་གསར་བུ་དེའི་ཁ་ནང་ལ་ཅེར་ནས་རང་རང་གི་གནས་ན་བློ་བདེ་བག་ཕེབས་ངང་ཝུ་ཆང་འཐུང་གིན་འདུག གསལ་ལ་མི་གསལ་བའི་གློག་སྒྲོན་འོག་ནས་ཁོས་རང་ཉིད་ཀྱི་ངོ་ཤེས་ཤིག་ཡོད་མེད་འཚོལ་བཞིན་པའི་སྒང་དེར། གློ་བུར་དུ་ཁོའི་ཁ་པར་གྱི་འབོད་སྒྲ་གྲག་བྱུང༌།   ༼ཨ་རོགས ཁྱོད་སུ་ཡིན༽༼ང་མི་འགྱུར་རྡོ་རྗེ་ཡིན་ཡ༽ ༼འོ་ན། ཁྱོད་གང་ན་ཡོད༽༼ངས་ཅོག་ཙེ་བརྒྱད་པའི་སྟེང་ན་ཁྱོད་ལ་སྒུག་ཡོད་ཡ༽  ༼ཡ་ཡ། ང་ད་ཡོང༌།༽ ཁོས་ལག་ཁྱེར་ཁ་པར་གྱི་ཁ་བརྒྱབ་ནས་ཅོག་ཙེ་བརྒྱད་པའི་ཕྱོགས་སུ་བལྟས་པ་ན། ཁོའི་ལས་གྲོགས་མི་འགྱུར་རྡོ་རྗེ་དང་བུ་མོ་ཆ་མེད་གཉིས་བཅས་ཀྱིས་དཀྱིལ་དབུས་ན་ལྭ་སྒྲོན་བཀར་ཡོད་པའི་ཅོག་ཙེ་ཞིག་གི་མཐའ་བསྐོར་ནས་ཁ་བརྡ་བྱེད་བཞིན་འདུག    ༼ཁྱོད་ད་སོ་མ་ཐོན་པ་ཡིན་ནམ༽ ཁོ་རང་ཅོག་ཙེའི་འགྲམ་ལ་ཐོན་མ་ཐག་ཁོའི་ལས་གྲོགས་མི་འགྱུར་རྡོ་རྗེས་ཡར་ལ་ལངས་ནས་ཁོ་ལ་འཚམས་འདྲི་ཞིག་བྱས་ཤིང༌། ཁོས་ཀྱང་ཡིན་པའི་བརྡ་ལ་མགོ་བོ་ལྡེམ་ཙམ་བྱས་རྗེས་ལས་གྲོགས་མི་འགྱུར་རྡོ་རྗེའི་ཁ་གཏད་ཀྱི་འདུག་སྟེགས་ཞིག་གི་སྟེང་ལ་ཙོག  ༼འོ། འདི་ངའི་ལས་གྲོགས་དོན་འགྲུབ་རེད།༽གློ་བུར་དུ། ཁོའི་ལས་གྲོགས་མི་འགྱུར་རྡོ་རྗེས་ཡར་ལ་ལངས་ནས་བུ་མོ་དེ་གཉིས་ལ་ཁོ་རང་ངོ་སྤྲོད་མདོར་བསྡུས་ཤིག་བྱས་རྗེས་ཁོའི་འགྲམ་གྱི་བུ་མོ་ཆུང་ཆུང་དེ་བསྟན་ནས་༼ཁོ་མོའི་མིང་ལ་སྒྲོལ་མ་འཚོ་ཟེར་ཞིང༌། ད་ལྟ་མཚོ་སྔོན་བོད་ལུགས་གསོ་རིག་སློབ་གླིང་ན་སློབ་གཉེར་བྱེད་བཞིན་ཡོད༽ཅེས་བཤད་པ་དང་རང་ཉིད་ཀྱི་འགྲམ་ན་ཡོད་པའི་བུ་མོ་དེ་བསྟན་ནས་༼གསར་མོ་འདི། ངས་ངོ་སྤྲོད་མ་བྱས་ན་ཆོག་གམ༽ཞེས་བཤད་པ་ན། བུ་མོ་དེས་ཀྱང་གདོང་ལ་འཛུམ་ལངས་བཞིན་ཁོའི་ལས་གྲོགས་མི་འགྱུར་རྡོ་རྗེ་ལ་སྡང་མིག་གིས་ཐེངས་ཤིག་བགྲད།   དུས་ཚོད་ཕྱེད་ཙམ་གྱི་རིང་ལ་ཁོ་ཚོས་ཝུ་ཆང་འཐུང་བཞིན་ཕྱོགས་ཡར་མར་ཁ་བརྡ་བྱས་ནས་བསྡད།༼འུ་གཉིས་སོང་ནས་སྐོར་བྲོ་ཞིག་འཁྲབ་ན་ཇི་འདྲ་རེད།༽གློ་བུར་དུ། སྒྲོལ་མ་འཚོ་ཟེར་བའི་བུ་མོ་དེ་ཡར་ལ་ལངས་ནས་ཁོ་ལ་དེ་ལྟར་དྲིས་བྱུང༌།༼འོ ང་སྐོར་བྲོ་འཁྲབ་མི་ཤེས༽ཁོའི་ངག་ལས་དབང་མེད་དུ་དེ་ལྟར་ཤོར་སོང༌།“སྐྱོན་མེད་ཀི ངས་ཁྱོད་ལ་བསླབ་ན་ཆོག༽ཁོས་ཅི་བཤད་འདི་བཤད་མི་ཤེས་པའི་སྐབས་དེར། ཁོའི་ལས་གྲོགས་མི་འགྱུར་རྡོ་རྗེས་ཝུ་ཆང་འཐུང་བཞིན“ཅི་རེད། བུ་མོ་ཞིག་དང་མཉམ་དུ་སྐོར་བྲོ་འཁྲབ་པའི་སྤོབས་པའང་མེད་དམ༽ཟེར།ཁོ་རང་ཡར་ལ་ལངས་ཐུབ་མི་ཐུབ་ངང་ཡར་ལ་ལངས་ནས་བུ་མོ་དེའི་རྗེས་འབྲངས་སྟེ་མི་ཚོགས་ཀྱི་ཁྲོད་ལ་ཞུགས་ནས་སྐོར་བྲོ་འཁྲབ་མགོ་བརྩམས།  སྐར་མ་ལྔ་དྲུག་ཙམ་ལ་སྐོར་བྲོ་འཁྲབ་རྗེས།ཁོས་བུ་མོ་དེ་ལ་ཞུ་བ་བྱེད་པ་ལྟར་༼ཨ་རོགས་བུ་མོ། ད་འུ་གཉིས་སོང་ནས་ངལ་ཞིག་གསོས་ན་ཇི་འདྲ་རེད།༽ཅེས་བཤད་པ་ན།  བུ་མོ་དེས་ཀྱང་ཁོའི་སེམས་དོན་རྟོགས་པ་ལྟར་འཐད་པའི་བརྡ་ལ་མགོ་བོ་ལྡེམ་ཙམ་བྱས་ནས་ཕྱིར་ང་རང་་ཉིད་ཀྱི་འདུག་སྟེགས་སྟེང་ལ་སོང་ནས་ལྗིད་ཏིག་གེར་ཙོག ཡུད་ཙམ་འགོར་རྗེས་ཁོའི་ལས་གྲོགས་མི་འགྱུར་རྡོ་རྗེས་ཡིད་ལ་ཅི་ཞིག་དྲན་པ་ལྟར་༼དོན་འགྲུབ། ཁྱོད་ཆབ་གསང་ལ་འགྲོ་རྒྱུ་ཨེ་ཡིན༽ཞེས་དྲིས་པ་དང་ཁོ་གཉིས་མཉམ་གཅིག་ཏུ་སྤྱོད་ཁང་གི་ནང་ལ་གཅིན་པ་གཏོང་དུ་སོང༌།  སྤྱོད་ཁང་ནང་ལ་ཐོན་མ་ཐག་ཁོའི་ལས་གྲོགས་མི་འགྱུར་རྡོ་རྗེས་གཅིན་པ་གཏོང་ཞོར་དུ་༼བུ་མོ་གན་བློར་འབབ་བམ༽ཞེས་དྲིས་བྱུང༌། ཁོས་མྱུར་དུ་༼དོན་ངོ་མ། བུ་མོ་གན་གྱིས་བྱ་བ་ཅི་ཞིག་བསྒྲུབ་བཞིན་ཡོད༽ཅེས་དྲིས།༼ངོ་མ་སློབ་མ་ཞིག་རེད། ཁོ་མོའི་ཨ་ཕ་ད་རུང་སྤྲུལ་སྐུ་ཞིག་ཀྱང་རེད་ཟེར།༽ ༼ཁྱོད་ཀྱིས་ཇི་ལྟར་ཤེས་པ་ཡིན༽ ༼ངའི་‘རོགས་ཆུང་ལོས་’ང་ལ་བཤད་པ་ཡིན༽༼ འོ ༽ ༼དོན་འགྲུབ། གོ་སྐབས་དམ་འཛིན་གྱིས། གོ་སྐབས་ཚར་སོང་ན་དོན་དག་ཚར་སོང་ནི་རེད་ཡ ༽ ༼ཡ་ཡ༽ཁོ་གཉིས་སྤྱོད་ཁང་ལས་ཕྱིར་སྒོར་བུད་རྗེས་ཚོང་སྒྲོམ་གྱི་མདུན་ལ་སོང་ནས་ཝུ་ཆང་ཤོག་སྒམ་གཅིག་དང་བཏུང་བཅའ་རྒྱ་མ་བཞི་བཅས་ཁྱེར་འོང་ནས་ཅོག་ཙེའི་ཐོག་ལ་བཞག་རྗེས་སླར་ཡང་རང་ཉིད་ཀྱི་འདུག་སྟེགས་སྟེང་ལ་ལྗིད་ཏིག་གེར་ཙོག
         ཁོ་གཉིས་ཀྱིས་ལབ་གླེང་བྱེད་ཞོར་དང་ཝུ་ཆང་འཐུང་ཞོར་བྱས་པས་ཅུང་ཟད་ར་བཟི་བར་གྱུར་འདུག་ཅིང༌། ཝུ་ཆང་གི་ངར་ལ་བརྟེན་ནས་ཁོས་བུ་མོ་དེར་ས་ཆ་གང་གི་ཡིན་ཚུལ་དང་མ་འོངས་པའི་ཕུགས་བསམ་ཇི་འདྲ་ཡིན་ཚུལ་སོགས་དྲིས་པ་ན། བུ་མོ་དེས་ཀྱང་འཛེམ་དོགས་ཅི་ཡང་མེད་པར་ཁོའི་དྲི་བ་རེ་རེར་ལན་རེ་རེ་བཞིན་བཏབ་པས། ཁོ་གཉིས་ལའང་ཐུན་མོང་གི་སྐད་ཆ་ཡོད་པར་གྱུར་ནས་དུས་ཚོད་ཕྱེད་ཙམ་གྱི་རིང་ལ་ཁ་བརྡ་མང་པོ་མང་པོ་ཞིག་བྱས། མཇུག་མཐར་ཁོས་ཀྱང་འཛེམ་དོགས་ཅི་ཡང་མེད་པར་བུ་མོ་དེར་ཁོ་མོའི་ཁ་པར་ཨང་གྲངས་དྲིས་པ་དང་རང་ཉིད་ཀྱི་ཁ་པར་ཨང་གྲངས་ཀྱང་ཁ་ཁོག་པས་མ་གསང་བར་བུ་མོ་དེ་ལ་གསལ་བོར་བཤད། ཁོའི་ལས་གྲོགས་མི་འགྱུར་རྡོ་རྗེས་ཁོ་གཉིས་ཀྱི་རྣམ་འགྱུར་དེ་མཐོང་རྗེས་བསམ་དོན་ཡིད་བཞིན་དུ་འགྲུབ་པ་ལྟར་༼སྐུ་ཞབས་དོན་འགྲུབ་ལགས། ད་ང་ཚོ་ཕྱིར་ཡུལ་ལ་ལོག་ན་ཇི་འདྲ་རེད།༽ཅེས་དྲིས་བྱུང༌། ཁོས་འཐད་ལ་མི་འཐད་ངང་༼ཡ་ཆོག་གི ད་ང་ཚོ་ཡུལ་ལ་འགྲོ་རན་ནས་མི་ཚད་འཕྱི་འདུག༽ཅེས་ཟེར་བཞིན་བུ་མོ་དེ་ལ་མིག་མདའ་ཞིག་འཕངས། བུ་མོ་དེས་ཀྱང་དགོད་ཞོར་དུ་༼སྐུ་ཞབས་དོན་འགྲུབ་ལགས། ཁོམ་པ་ཡོད་དུས་ཁ་པར་གཏོང་རྒྱུ་བརྗེད་མི་ཉན་ཡ། དེ་རིང་ནས་བཟུང་ང་ཚོ་ཚང་མ་ཁྱིམ་ཚང་གཅིག་གི་མི་རེད༽ཟེར། ཀུན་དགའ་ནང་མ་ཁང་ལས་སྒོར་བུད་རྗེས་ཁོས་ལས་གྲོགས་མི་འགྱུར་རྡོ་རྗེ་དང་བུ་མོ་དེ་གཉིས་བཅས་ལ་གྱེས་ཕྱག་འབུལ་བ་དང་གླ་གཏོང་རླངས་འཁོར་ཞིག་ལ་བསྡད་དེ་ཕྱིར་རང་གི་མལ་ཁང་དུ་ལོག མལ་ཁྲིའི་སྟེང་གན་རྐྱལ་དུ་ལོག་ནས་ནང་མ་ཁང་གི་དོན་དག་རེ་རེར་ཕྱིར་དྲན་བྱས། ཕྱིར་དྲན་བྱེད་བཞིན་ཁོས་རང་ཉིད་རྨི་ལམ་གྱི་ཞིང་ཁམས་སུ་ཇི་ལྟར་སླེབས་པའང་མ་ཤེས།
       ཁོའི་རྨི་ལམ་དུ་ཐོག་མར་ཁོ་རང་སྒྲོལ་མ་འཚོ་ཟེར་བའི་བུ་མོ་དེ་དང་གཉེན་བསྒྲིགས་སྟེ་ཁོ་གཉིས་ཀྱིས་ཁང་བ་ཉིས་ཐོག་ཅན་ཞིག་ཉོས་ནས་ཁང་བའི་ནང་དུ་བདེ་སྐྱིད་ཀྱི་འཚོ་བ་རོལ་བཞིན་པ་རྨིས་ཤིང༌། བར་དུ་ཁོ་གཉིས་ལ་བུ་ཆུང་ལྷ་ཕྲུག་འདྲ་བ་ཞིག་སྐྱེས་པ་དང་ཁོ་གཉིས་ཀྱིས་བུ་ཆུང་དེ་པང་ལ་བཟུང་ནས་ཁ་རྩེད་བྱེད་བཞིན་པའི་སྒང་ལ། གྲྭ་རྒན་འགས་ལག་ལ་ཁ་བཏགས་བཟུང་ཡོང་ནས་ཁོ་གཉེས་ཀྱི་བུ་ཆུང་སྙིང་རྗེ་བོ་དེ་ནི་དགོན་པ་ཞིག་གི་སྤྲུལ་སྐུ་ཞིག་ཡིན་ཚུལ་ལབ་པ་སོགས་རྨིས། མཐའ་མར་དད་ལྡན་པ་མང་པོས་འབུལ་བ་མང་པོ་ཁྱེར་ནས་ཁོ་ཚང་ལ་འཚང་ཁ་ཤིག་ཤིག་གིས་ཐོན་འོང་བ་དང་ཁོས་དད་ལྡན་པ་རྣམས་ཀྱིས་ཁྱེར་འོང་བའི་སྒོར་མོ་རྣམས་ཁོའི་ཀོ་ཁུག་ནག་པོ་དེའི་ནང་དུ་བཅུག་ནས་དགའ་ལྷང་ལྷང་གིས་དངུལ་ཁང་གི་ཕྱོགས་སུ་བསྐྱོད་པའི་ལམ་བར་དུ་ཁོའི་རྒྱབ་ཕྱོགས་ནས་རྒྱ་མོ་ཞིག་གིས་ཁོ་རང་བོས་བྱུང་བས་ཁོ་རང་དངངས་སྐྲག་དང་བཅས་གཉིད་ལས་སད་བྱུང༌། ཁོས་གློག་སྒྲོན་བཀར་ནས་མཉམ་ཞིག་བཞག་པ་ན། སྔས་འགྲམ་ན་ཡོད་པའི་ཁོའི་ལག་ཁྱེར་ཁ་པར་གྱི་འབོད་སྒྲ་མུ་མཐུད་དུ་གྲག་གིན་འདུག ༼ཨ་རོགས། ཁྱོད་སུ་ཡིན༽ཁ་པར་ལས་བུ་མོ་ཞིག་གིས་༼ངའང་མི་ཤེས་སམ། ངོ་མ་ཁྲེལ་མེད་ཟེར་བ་རེད།༽ཞེས་བཤད་བྱུང༌།༼ཅི་ཟེར།༽༼ང་སྒྲོལ་མ་འཚོ་ཡིན་ཡ༽ཁོས་མྱུར་དུ་ངག་འཇམ་པོས“ཅི་རེད། གློ་བུར་དུ་ང་དྲན་བྱུང་བ་མིན་ནམ།༽ཞེས་དྲིས།  ༼དྲང་མོར་བཤད་ན། ང་སློབ་མ་ཞིག་མིན་ཡ།༽༼འོ་ན་ཅི་ཞིག་ཡིན།༽༼འུན----༽
༼ཤོད་ཡ༽
༼སང་ཉིན་དགོང་མོ་ཁོམ་པ་ཡོད་ན། བོད་མིའི་ཁྲོམ་ལ་ཤོག་དང༌། ཁྱོད་ཀྱིས་གསལ་བོར་ཤེས་ངེས་ཡིན།༽
༼དོན་ངོ་མ། ཁྱོད་ཀྱིས་བོད་མིའི་ཁྲོམ་ན་ཅི་ཞིག་བྱེད་ཞིན་ཡོད༽
༼དྲང་མོར་བཤད་ན། ང་ནི་གསར་བུ་རྣམས་ལ་‘སྨན’འཚོང་མཁན་ཞིག་ཡིན༽
ཁོས་ཧ་མ་གོ་བར་“ཅི་ཞིག་གི་‘སྨན’༽ཞེས་དྲིས།
༼ན་ཟུག་འཇོམས་བྱེད་ཀྱི་‘སྨན’༽
༼འོ-----༽
ཁོས་གློ་བུར་བུ་ཡིད་ལ་ཅི་ཞིག་དྲན་པ་ལྟར་འདང་རྒྱག་གི་ནང་ལ་ལྷུང་སོང༌།
༼ཨ་རོགས། ༽
༼……༽
༼ཨ་རོགས། དོན་འགྲུབ།༽
༼……༽
                     ༢༠༠༥.༡༢.༨ཉིན་ཕ་ཡུལ་ནས།