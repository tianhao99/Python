མཁའ་རེག་རི་བོ།
སྤྲིན་ཕུང་བང་རིམ་བརྟོལ་ཏེ།རྩེ་མོ་དགུང་དུ་བསྙེགས་བཞིན། འགྱིང་ཉམས་ཀྱི་གཟི་བྱིན་འབར་བས། མེས་པོ་ཚོས། ཁྱེད་ལ་མཁའ་རེག་རི་བོ་ཞེས་འབོད། མཁའ་རེག་རི་བོ། ཏིང་ངེར་འཛིན་པའི་སྒོམ་སྒྲུབ་ཅིག་གིས། བྱིན་གྱིས་རླབས་པའི་བདུད་རྩིའི་ཆབ་རྒྱུན་རིང་མོ། དྲ་བ་དྲ་ཕྱེད་ལྟར། པ་ཏྲའི་རིས་དབྱིབས་བཞིན། འབབ་ཆུའི་ཟོལ་གྱིས་ལྷུང་ལྷུང་དུ་བཞུར་དུས། ཁྱེད་ལས་ལྷག་པའི་ལྷུན་བརྗིད་ཀྱི་ཉམས་སྣང་ཞིག་དང་། ཁྱེད་ལས་ལྷག་པའི་མཛེས་སྡུག་གི་བཀྲག་མདངས་ཤིག གང་དུ་འཚོལ་ཡང་ངལ་བའི་རྒྱུ་ལས་ཅི། མཁའ་རེག་རི་བོ། ར་རིའི་དྲི་ངད་དང་བྲལ་བའི་བླ་གོས་དཀར་པོ་དེའི་སྟེང་ན། སློབ་དཔོན་པདྨའི་སྒྲུབ་ཕུག་དང་ཞབས་རྗེས་ཡོད་ལ། རྗེ་བཙུན་སྒྲོལ་མའི་མཚན་རྟགས་ཀྱང་ཡོད་པར་གྲགས། དམངས་ཁྲོད་ན་ཁྱབ་པའི་ངག་སྒྲོས་དེ་ཚོས། ཁྱེད་ལ་བྱིན་རླབས་ཀྱི་གསེར་ཞལ་རེ་སྒྲོན་དུས། རྒྱང་རིང་ནས་ཆས་པའི་གནས་སྐོར་བ་ཡོད་དོ་ཅོག འདུན་པ་རྩེ་གཅིག་ཏུ་སྒོམ་བཞིན།ཁྱེད་ལ་སྐུ་ཕྱག་བགྲང་མེད་དུ་འབུལ།   མཁའ་རེག་རི་བོ། ཆུ་འཛིན་དཀར་པོའི་ཞལ་དཀྲིས་མནབས་བཞིན། ལོ་ནའི་ཁུར་གྱིས་ལྗིད་པའི་རྒད་པོ་བཞིན། དབུ་དཀར་སྤྲིན་གསེབ་ནས་མངོན་གྱིན།  གཡའ་དག་པའི་འཛུམ་ཞལ་ཞིག་གིས། དུས་རབས་མང་པོའི་ས་ལའི་སྨན་ལྗོངས་འདིའི།  འཕོ་འགྱུར་གྱི་དཔང་པོ་གནང་།  ལྷག་དོན་དུ། ཇོ་བོ་དང་ཇོ་མོའི་བརྩེ་དང་གི་སྦྲང་ཆར།  མི་སེམས་མགུ་བའི་སྒྲུང་གཏམ་སྙན་མོ།བློ་ཡུལ་ལས་འདས་པའི་ཤོད་རྒྱུན་དེ་ཚོས་བགྲང་མེད་ཡུལ་སྐོར་བའི་སེམས་པ། དབང་མེད་ཁྱེད་ཀྱི་ཕྱོགས་ལ་ཤོར། མཁའ་རེག་རི་བོ།  དེ་ལྟ་བུའི་སྙན་གྲགས་ཤིག་དང་།  དེ་ལྟ་བུའི་གཟི་བྱིན་ཞིག་གིས། སྔོན་ནས་ད་བར་དང་།  ད་དུང་ཇི་སྲིད་བར་དུ།  ཁྱེད་ནི་ནོར་འཛིན་མའི་ཅོད་པན་ཞིག་ཏུ་ངེས་ལ། གངས་ལྗོངས་ས་མཐོའི་བླ་སྲོག་ཞིག་ཀྱང་ཡིན།