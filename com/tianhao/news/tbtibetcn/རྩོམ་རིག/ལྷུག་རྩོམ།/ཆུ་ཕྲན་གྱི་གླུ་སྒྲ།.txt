ཆུ་ཕྲན་གྱི་གླུ་སྒྲ།
ང་ལ་རྒྱ་མཚོ་ལྟ་བུའི་ཁོང་རྒྱ་མེད་ལ།  རི་བོ་ལྟ་བུའི་འཇིགས་ཉམས་མེད།  ང་ལ་རྨ་ཆུ་ལྟ་བུའི་བཞུར་རྒྱུན་མེད་ལ།  གངས་དཀར་ལྟ་བུའི་བཞིན་མདངས་ཀྱང་མེད།  ཡིན་ནའང་།   ངས་ཡོད་ཚད་ནས་ཡོད་ཚད་གཞན་དོན་དུ་བསྔོས་ལ་ཐ་ན་རང་ལུས་རིན་ཆེན་འདིའང་གཞན་དོན་དུ་ཐལ་བར་བརླག་ཐུབ། 
    ང་ལ་ང་རྒྱལ་གྱི་རྦ་རླབས་བྲལ་ཞིང་ཕྲག་དོག་གི་ཅ་ཅོས་དབེན་ནའང་།  ང་ལ་བསྟོད་པའི་མི་ནི་འཇིག་རྟེན་འདིར་ཤིན་ཏུ་ཕྲ་ལ།  ང་ཉིད་མི་མཁོ་བའང་འཇིག་རྟེན་འདིར་ཤིན་ཏུ་དཀོན།  འོན་ཀྱང་།  ང་ལ་སྨད་པ་དང་འཕྱ་སྨོད་བྱེད་མཁན་ནི་བགྲང་གིས་མི་ལང་སྟེ།  དཔེར་ན།  བརྟན་ཞིང་བརླིང་བ་ལ་རྒྱ་མཚོ་དང་གཡོ་འགུལ་ཆེ་བ་ལ་ཆུ་ཕྲན།  ཁེངས་སྐྱོང་དང་ཁོག་རྒྱ་ཡངས་པ་ལ་རྒྱ་མཚོ་དང་།   ང་རྒྱལ་དང་ཕྲག་དོག་ཆེ་བ་ལ་ཆུ་ཕྲན།ཡང་ན“ཆུ་ཕྲན་རྟག་ཏུ་ཀུ་ཅོ་ཆེ།   །རྒྱ་མཚོས་ཀུ་ཅོ་ག་ལ་སྒྲོགས།”ལྟ་བུ་སོགས་གཞལ་གྱིས་མི་ལང་ལ་སྙིང་དུ་ཟུག་པའི་ཟུར་ཟའི་ཚིག་ཇི་འདྲ་མང་པོ་ཞིག་གི་ཁྲོད་ནས་ལོ་ཟླ་བསྐྱལ།   ཡིན་ནའང་ངས་དེ་དག་ལ་འཁང་ར་གཏན་ནས་བྱས་མ་མྱོང་བ་མ་ཟད།  ད་དུང་མུ་མཐུད་དུ་གཞན་དོན་ཁོ་ན་བསྒྲུབས་ཏེ།   སྐྱ་ཐིང་ཐིང་གི་འཇིག་རྟེན་འདིར་ཚེ་སྲོག་གསར་བ་ཞིག་བསྣན།   ང་རང་མཐའ་ཡས་པའི་ཞིང་ས་གཤིན་པོའི་སྟེང་བསྐྱོད་དུས།   སེམས་སུ་རང་ཉིད་ཀྱིས་གཞན་ལ་འབུས།   ང་རང་སྣ་མང་གི་མེ་ཏོག་དང་སྡོང་རྐང་ལ་འཁྱིལ་དུས།རང་ཉིད་ཀྱི་ནུས་པ་ཆེ་བས་མུ་མཐུད་དུ་གཞན་དོན་ལྷུར་ལེན་པའི་སྤོབས་པའི་ལོ་འདབ་རྒྱས།   ང་རང་བཟོ་གྲྭ་དང་གྲོང་ཁྱེར་གང་གི་སྙིགས་རོ་དང་མཉམ་དུ་བཞུར་དུས།   སེམས་སུ་དྲི་མ་བྲལ་བའི་རང་ལུས་གཞན་དོན་དུ་བཏང་བར་ཡིད་ཚིམ་པའི་འབྲས་བུ་སྨིན།
         དེ་ལྟར་ཡོད་ཚད་གཞན་དོན་དུ་ཕུལ་ནའང་།   མི་ལ་ལས་ང་ལ་ཉམ་ཆུང་གི་ཆུ་ཕྲན།  བློ་དམན་གྱི་ཆུ་ཡན་ཟེར་ཞིང་།  དེ་ལས་རྒྱ་མཚོ་ལ་བསྔགས་ཤིང་རྒྱ་མཚོ་ལ་དུངས།  ཡིན་ནའང་།   ང་ཉིད་མེད་ན་རྒྱ་མཚོ་ལའང་དེ་ལྟ་བུའི་འཇིགས་ཉམས་ཤིག་གང་ནས་མངོན། །
                                                                                                          ༡༩༩༦.༧.༡