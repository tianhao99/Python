ཁྲུང་ཁྲུང་མ་བུ་གཉིས།
ཡར་ཀླུང་གཙང་པོའི་ངོགས་སུ་ཡུལ་ཐར་པ་གླིང་ཞེས་པའི་འདབས་རོལ་ན་དུས་བཞིར་སྔོ་ཐིང་ངེར་གནས་པའི་མཚེའུ་ཡིད་དུ་འོང་བ་ཞིག་ཡོད།ཁ་ཤར་ངོས་སུ་ཕྱོགས་པའི་མཚེའུ་དེའི་རྒྱབ་རི་ནི་ནགས་ཚལ་མཐུག་ཅིང་རི་བོ་མཐོ་ཞིང་གཟར།མདུན་ཕྱོགས་སུ་སྤང་རྒྱན་མེ་ཏོག་སོགས་དྲི་ཞིམ་མེ་ཏོག་སྣ་ཚོགས་ཀྱིས་ཁེངས་པའི་སྤང་ལྗོངས་རྒྱ་ཆེ་ལ།ས་སྟེང་དུ་གཡུ་འབྲུག་སྔོན་མོ་ཞིག་འཁྱུག་པ་ལྟར་ཤང་ཤང་དུ་བཞུར་བའི་རྒྱུགས་ཆུ།གཅན་གཟན་གདུག་པ་ཅན་གྱིས་གནོད་འཚེ་ཅི་ཡང་མེད་པའི་ཡིད་འོང་གི་མཚེའུ་དེར།ལོ་ལྟར་བརྩེ་བ་ཤིན་ཏུ་ཟབ་པའི་ཁྲུང་ཁྲུང་མ་བུ་གཉིས་ཞི་བདེ་ལྷིང་འཇགས་ངང་བདེ་སྐྱིད་ཀྱི་འཚོ་བར་རོལ་བཞིན་ཡོད།    ཉི་འོད་གསལ་ལ་རྫི་རླུང་བསིལ་བུ་ལྡང་བའི་ཉིན་ཞིག་གློ་བུར་དུ་ས་ཕྱོགས་གང་ཞིག་ནས་ཡོང་མིན་མི་ཤེས་པར་སྤྱོད་པ་ཤིན་ཏུ་རྩུབ་ཅིང་གཏུམ་ལ།གཤིས་ཀ་གྱོང་བའི་ཁྲུང་ཁྲུང་གསུམ་མཚེའུ་དེར་འཕུར་ནས་འོངས།ཁྲུང་ཁྲུང་ཨ་མ་དེས།ག་ལེར་ཁོང་གསུམ་གྱི་ཕྱོགས་སུ་བདེ་ལྕག་འཁྱུག་པོས་ཆུ་རྐྱལ་བརྒྱབ་སྟེ་ཕྱིན་ནས།ཁོང་གསུམ་པོར།སྐུ་ཁམས་བདེ་པོ་ཡིན་ནམ།ཞེས་འཚམས་འདྲི་ཞུས་རྗེས།ཁྱེད་རྣམ་ཡུལ་ཕྱོགས་གང་ནས་ས་འདིར་ཕེབས་པ་ཡིན་ནམ།ཞེས་སྐད་གདངས་འཇམ་པོས་དྲིས།ཁྲུང་ཁྲུང་གསུམ་གྱིས་ལན་ཅི་ཡང་མ་བརྒྱབ་པར།རང་རང་གི་ཆུ་རྐྱལ་ངོམས་བཞིན་མཚེའུ་དེའི་ཁ་ལ་ཕར་ལྡིང་ཚུར་ལྡིང་ལན་མང་པོ་བྱས་ནས་བསྡད།མཚེའུའི་ནང་དུ་གཡས་གཡོན་གང་སར་སྐྱེ་ཡོད་པའི་མཛེས་ཤིང་ལྟ་ན་སྡུག་པའི་མེ་ཏོག་པད་མ་རྣམས་མཆུ་ཏོས་བཏོགས་ཏེ་ཕན་མེད་བཟོས།སྐབས་དེར་ཁྲུང་ཁྲུང་ཕྲུ་གུ་དེ་ནི་ཁྲུང་ཁྲུང་གཞན་གསུམ་པོར་འཇིགས་སྐྲག་སྐྱེ་ཐག་ཆོད་ནས།རང་གི་ཨ་མའི་རྒྱབ་ལ་ཡིབ་གང་ཐུབ་བྱེད་ཀྱིན་འདུག།དེ་ནས་ཁྲུང་ཁྲུང་གཞན་ཞིག་གིས།ཝ་ཡེ།གྲོགས་པོ་ཚོ།ང་ཚོ་ཁུ་སིམ་ཞིང་རྒྱ་ཆུང་བའི་མཚེའུ་འདི་འདྲར་སྡོད་པ་ལས་རང་གི་ཡུལ་དུ་ལོག་ན་དགའ།ཞེས་རྫིགས་མདོག་ཁ་པོས་བཤད།དེ་རྗེས་ཡང་བསྐྱར་ཁྲུང་ཁྲུང་གཞན་གཅིག་གིས་ཁྲུང་ཁྲུང་ཨ་མ་དེ་དང་ཕྲུ་གུའི་མདུན་དུ་རྒྱུགས་ཕྱིན་ཏེ།ཁ་སྙན་ངག་འཇམ་གྱིས།ཁྲུང་ཁྲུང་ཕྲུ་གུ་དེར།བུ་བུ།ཁྱེད་རང་ཞེད་སྣང་བྱེད་དགོས་ཀྱི་མ་རེད།ང་ཚོ་ཁྱེད་ཀྱི་གྲོགས་པོ་ཡག་ཤོས་དེ་ཡིན།ཁྱེད་རང་ཟས་རིགས་དཀོན་ལ།ས་ཆ་གུ་དོག་ཅིང་སྐྱིད་པོ་མེད་པའི་ས་འདི་འདྲར་མི་ཚེ་སྐྱེལ་བ་ལས།ང་ཚོ་མཉམ་དུ་ཕྱིན་ན།འདི་ནས་ཉིན་ཕྱེད་ཀྱི་ས།ལྷོ་ཕྱོགས་ཀྱི་རི་བོའི་རྒྱབ་ན་རྒྱ་ཆེ་ཞིང་འཁྲུགས་ཆ་དོད་ལ།ཟས་རིགས་ཞིམ་པོ་ཕུན་སུམ་ཚོགས་ཤིང༌།བྱ་རིགས་འདྲ་མིན་སྣ་ཚོགས་ཀྱི་ཕྲུ་གུ་དང་ཤིན་ཏུ་སྐྱིད་པའི་ས་ཆ་ཞིག་ཡོད་དེར་འགྲོ།ཞེས་ཁ་ཏ་དང་ངན་བསླབ་མང་པོ་བརྒྱབ་སྟེ་བསླུ་བྲིད་བྱས་མཐར།ཁྲུང་ཁྲུང་ཕྲུ་གུ་དེ་འགྲོ་འདོད་ཀྱིས་གཤོག་པ་གཡབ་གཡབ་ལན་མང་བྱེད་པ་དང༌།གྲོགས་པོ་ལགས་ང་འཁྲིད་རོགས་གྱིས།འཁྲིད་རོགས་གྱིས་ཞེས་བཤད།དེ་མུར་ཁྲུང་ཁྲུང་ཨ་མ་སེམས་ཁྲལ་ཆེན་པོ་བྱུང་སྟེ།བུ་ད་ལྟ་ཁྱེད་རང་ལོ་ན་ཆུང་བ་དང༌།གཤོག་རྩལ་ཡང་རྫོགས་མེད་པས་གང་བྱུང་དུ་འགྲོ་མི་ཉན།དེ་ལས་ང་རང་མ་བུ་གཉིས་ལ་སུས་ཀྱང་གནོད་འཚེ་བྱེད་མཁན་མེད་པའི་ས་ཆ་འདིར་ཧ་ཅང་སྐྱིད།ཆ་ཡོད་རྒྱུས་མེད་ཀྱི་ཡུལ་གཞན་དུ་ཁྱོད་ལ་གནོད་འཚེ་འཕོག་ངེས་རེད།