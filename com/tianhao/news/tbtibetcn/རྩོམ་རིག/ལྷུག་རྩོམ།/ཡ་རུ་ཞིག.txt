ཡ་རུ་ཞིག
ང་ཤ་ཤེད་རྒྱས་ནས་ནར་སོན་ཐུབ་བམ།
    ང་ནི་ཡ་རུ་ཞིག་ཡིན། དཔྱིད་ཀ་སླེབས་པ་དེས་དྲོ་སྐྱིད་ལྡན་པའི་ཉི་འོད་དང་། བསིལ་ཞིང་འཇམ་པའི་དཔྱིད་རླུང་།   གཡུ་མདོག་གི་སྤང་ལྗོངས། ཁ་དོག་རྣམ་པར་བཀྲ་བའི་སྤང་རྒྱན་མེ་ཏོག   དྭངས་ཤིང་ཡིད་དུ་འོང་བའི་ཆུ་མིག་སོགས་གནང་བ་ལས།   ང་ལ་སྤྲོ་བ་ཚད་མེད་བསྐྱེད་ཅིང་ཡིད་ཀྱི་རེ་སྨོན་སྨིན་པར་བྱས།   ཡིན་ན་ཡང་དཔྱིད་ཀས་ང་ལ་སྡུག་བསྔལ་ཡང་བསྐྱལ་ཡོང་།
   བཤད་བཤད་ན་ངའི་ལས་ནི་ངན་པ་ཞིག་རེད། ཨ་མས་ང་བཙས་པ་ནས་ཡུན་རིང་མ་སོང་བར་དགུན་ཁ་སླེབས་སོང་། ཐོག་མར་ངས་ཁ་བ་ལྷབ་ལྷུབ་ཏུ་འབབ་མཐོང་ཚེ།   མཚར་སྣང་ཤིན་ཏུ་ཆེན་པོ་སྐྱེས་ཤིང་དགའ་སྤྲོ་ཆེན་པོའི་ངང་ནས་རྩེ་མཆོང་བྱས། ངས་ཁ་བ་ནི་གནམ་གྱི་ང་ལ་གནང་བའི་ཁ་ཟས་ཞིམ་པོ་ཞིག་རེད་སྙམ་ནས་མཉེན་ཞིང་འཇམ་པའི་རྩྭ་ཟ་རྒྱུ་བཞག་ནས་ཉིན་གང་ཁ་བ་ལྡག་གིན་བསྡད་པ་ཡིན། ཡུན་རིང་མ་སོང་བར་ཁ་བ་ཇེ་མཐུག་ཇེ་མཐུག་ཏུ་གྱུར་ནས་རི་རབ་ལྷུན་པོ་ཁ་བས་མནན་སོང་། ང་གྲོད་པ་ལྟོགས་ནས་ཁ་བ་ལྡག   འོན་ཀྱང་ཁ་བའི་ནང་དུ་ས་རྡོ་མ་གཏོགས་གཞན་ཟ་རྒྱུ་མི་འདུག   ཆུ་འགྲམ་དུ་སོང་ཡང་ཆུ་བོ་ཐམས་ཅད་འཁྱགས་པས་བསྡམས་ནས་འཐུང་རྒྱུ་མེད་པ་གྱུར།   ང་གྲང་བའི་སྐབས་སུ་ནགས་ཚལ་དུ་སོང་ཡང་དགུན་ཁའི་གྲང་ངར་གང་སར་ཁྱབ་སྟབས་འཁྱགས་གཡོལ་བྱེད་ས་མེད་པར་གྱུར།   ངས་དེ་ལྟར་འཁྱགས་ལྟོགས་གཉིས་མནར་གྱི་སྡུག་བསྔལ་མྱོང་བཞིན་པའི་སྐབས་སུ་དེ་ལས་སྐྲག་དགོས་པའི་དོན་ཞིག་བྱུང་བ་སྟེ། རླུང་དམར་ཆེན་པོ་འཚུབ་ཅིང་ཁ་བ་དང་ས་རྡུལ་འཐིབས་ནས་གནམ་སའང་མུན་པར་གྱུར། ང་ནི་དྲན་པ་ཐོར་བ་ལྟར་མགོ་ཡུ་འཁོར་ནས་རླུང་འཚུབ་ནང་དུ་ལུས།
   ཉི་མའི་འོད་ཀྱིས་རྒྱལ་ཁམས་རབ་ཏུ་དྲོས།། ཟླ་བའི་འོད་ཀྱིས་མུན་པ་རབ་ཏུ་གསལ།། དཔྱིད་ཀྱི་འབྲུག་སྒྲས་ས་གཞི་གཉིད་ལས་བསླངས།།ནམ་མཁའ་སྔོན་པོས་དགའ་བའི་འཛུམ་མདངས་སྟོན།།བྱ་དངོས་ཐམས་ཅད་ཀྱིས་རང་ལུས་མནན་པའི་སྡུག་གི་ཁུར་པོ་ཕར་ལ་གཡུགས།
   དཔྱིད་ཀ་སླེབས་སོང་། དཔྱིད་ཀ་སླེབས་སོང་།   ངས་དགའ་སྤྲོ་ཆེན་པོའི་ངང་ནས་ཕར་མཆོང་ཚུར་མཆོང་བྱས་པ་དང་།   གྲོགས་པོ་རྣམས་ཀྱི་གྲས་སུ་སྤོབས་པ་ཆེན་པོའི་ཉམས་ཀྱིས་ཉིན་མཚན་མེད་པར་སྔོ་ལྗང་གི་རྩྭ་གསར་ཟས་ནས་བསྡད་པ་ཡིན།
   ང་དྭངས་གསལ་ཤེལ་གྱི་མེ་ལོང་འདྲ་བའི་ཆུ་འགྲམ་དུ་སོང་ནས་ཆུ་ནང་དུ་བལྟ་དུས།   ངའི་ཆུང་ལ་རིད་པའི་གཟུགས་དེ་གསལ་བས་སེམས་རབ་ཏུ་སྐྱོ་སྟེ་རང་གིས་རང་ལ་ང་ཤ་ཤེད་རྒྱས་ནས་ནར་སོན་ཐུབ་བམ། ཞེས་དྲིས་ཤིང་།ང་སེམས་སྡུག་ཆེན་པོའི་ངང་ནས་ཐང་དུ་ཉལ་ཏེ་ཁོང་ཁྲོ་ཆེན་པོས་འདས་ཟིན་པའི་དགུན་དུས་རིང་མོ་དེར་དམོད་མོ་རྒྱག་གིན་བསྡད་པ་ཡིན།
   ངའི་གམ་དུ་ཡོད་པའི་གཡག་རྒན་ཞིག་གིས་ང་ལ་ཁྱོད་མི་ལྟོགས་སམ་ཞེས་དྲིས་བྱུང་། ངས་ཁོ་ལ། ལོས་ལྟོགས།   ལོས་ལྟོགས། ང་ནི་དགུན་ཟླ་རིང་མོར་ཧ་ལམ་ལྟོགས་པར་བསྡད་པ་ཡིན་ཞེས་ལན་བཏབ། དེའི་ཚེ་ཁོས་ང་ལ། ལྟོགས་ན་ཁྱོད་ཀྱིས་རྩྭ་མི་ཟ་བར་ཉལ་ནས་གང་བྱེད་ཅེས་དྲིས། ངས་སེམས་ཕམ་ཡི་ཆད་ཀྱིས་ཁོ་ལ། ཁྱོད་ཀྱིས་ལྟོས་དང་། ངའི་ཤ་ཤེད་འདི་འདྲ་ཞན་པས་ད་རྩྭ་ག་ཚོད་བཟས་ཀྱང་ལུས་པོ་གསོ་ཐུབ་ཀྱི་མ་རེད། ཅེས་ལན་བཏབ། ཁོས་ང་ལ་ནན་ཏན་གྱིས། ཨེ།   ཁྱོད་འདི་འདྲའི་གླེན་པ་ལ། ཁྱོད་ཀྱིས་རྩྭ་མ་ཟས་པར་ཉིན་གང་འདི་ལྟར་ཉལ་ནས་བསྡད་ན་ཤ་ཤེད་ཞན་དུ་འགྲོ་རྒྱུ་རང་རེད།   ཅེས་ཟེར།   ངས་ཁོ་ལ་ཡང་།   ད་ནི་གང་འདྲ་བྱེད་དགོས་སམ།   ཤ་ཤེད་ཞན་པ་ལས་ཚོན་པོ་ཅི་ལ་ཡོང་།  ཞེས་བཤད། དེའི་ཚེ་ཁོས་སྐད་གསང་མཐོན་པོའི་ངང་ནས་ང་ལ། ཁྱོད་ཀྱིས་འདི་འདྲ་བྱས་ན་ཤ་ཤེད་ཇེ་བཟང་དུ་འགྲོ་རྒྱུ་ལྟ་ཅི། ད་དུང་འཆི་བར་ངེས། ཞེས་ཟེར། ང་ཤིན་ཏུ་སྐྲག་ནས། ག་རེ་འཆི་གི་རེད།   ཨ་ཙི། ང་ཞེད་པ་ལ།   རྩྭ་མ་ཟད་ན་ཤ་ཤེད་ཉམས་པ་མ་ཟད། ད་དུང་འཆི་བའི་ཞེད་སྣང་ཞིག་འདུག   ཀྱེ་མ། ང་འཆི་ག་ལ་རུང་།   ངའི་ཤ་ཤེད་རྒྱས་དགོས། ཕྱིན་ཆད་ངས་ཕྱུགས་ཟོག་ཅིག་གིས་སྒྲུབ་དགོས་པའི་བྱ་བ་ཞིག་བྱ་རྒྱུ་མ་བྱུང་ན།   ངའི་ཚེ་འདི་སྟོང་ཟད་དུ་འགྲོ་ཉེན་འདུག་ཅེས་བཤད།
   སྐབས་དེར།   ངས་མགྱོགས་པོ་ཡར་ལངས་ནས་གང་ཐུབ་ཅི་ཐུབ་ཀྱིས་རྩྭ་ཟ་བར་བརྩམས།   ང་ཤ་ཤེད་རྒྱས་ནས་ནར་སོན་ཕྱིན།   ང་འཚོ་སྐྱོང་བྱེད་མཁན་རྩྭ་ཐང་འདིར་ནུས་ཤུགས་ཡོད་ཚད་བཏོན་ཏེ་བྱ་བ་སྒྲུབ་དགོས།།