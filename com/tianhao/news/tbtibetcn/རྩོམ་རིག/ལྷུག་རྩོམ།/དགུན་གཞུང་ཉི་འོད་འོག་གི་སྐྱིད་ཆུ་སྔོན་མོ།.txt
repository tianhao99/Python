དགུན་གཞུང་ཉི་འོད་འོག་གི་སྐྱིད་ཆུ་སྔོན་མོ།
དྭངས་གསལ་མེ་ལོང་ལྟ་བུའི་སྐྱིད་ཆུ་སྔོན་མོ།ལྷ་སའི་སྐྱིད་ཆུ་ནི་གཉན་ཆེན་ཐང་ལྷ་རི་ནས་བབས་ཏེ་ལྷ་ས་ནས་ཆུ་ཤུར་བརྒྱུད་ཡར་ཀླུང་གཙང་པོར་འབབ་བཞིན་ཡོད། ལོ་ངོ་སྟོང་ཕྲག་དུ་མའི་རིང་ལ། སྐྱིད་ཆུ་སྔོན་མོས་དབུས་ལྡན་དག་པའི་ཞིང་གི་སྐྱེ་འགྲོ་ཕོ་མོ་རྣམས་ཀྱི་བཏུང་བ་གསོས་ཏེ་འཚར་ལོངས་བྱུང་། དགུན་གཞུང་གི་སྐྱིད་ཆུའི་ཁ་ཞེང་ཅུང་ཟད་བྲི་ན་ཡང་དབྱིབས་རིས་སྣ་ཚོགས་ཅན་གྱི་གྲམ་རྡོ་ཚོགས་ཆུ་འགྲམ་དུ་ཁུ་སིམ་མེར་ལུས་ཡོད།   གཙང་འགྲམ་དུ་གྲོང་ངེར་ལངས་དུས་ཞབས་ཟུང་གི་གམ་དུ་ལྷོད་ཤུག་ཤུག་གིས་བཞུར་བའི་གཙང་ཆུ་དེ་ནི། ཉི་ཟེར་ཀྱི་བཀྲག་འདངས་ཁྲོད་ན་འོད་ལམ་མེར་འཕྲོ་བཞིན་དྭངས་ཟབ་ཀྱི་བཞུར་རྒྱུན་དེ་ལས་མི་རྣམས་སྟོང་བསམ་གྱི་མཁའ་དབྱིངས་སུ་འདྲེན། སྔོ་བསངས་ཀྱི་ནམ་མཁའ་དང་དེར་རྒྱུ་བའི་སྤྲིན་པ། རྒྱང་རིང་གི་རི་རྒྱུད་མ་ལུས་དྭངས་གཙང་ཆུ་བོའི་ངོགས་སུ་གཏམས་པས་ཡོད་ཚད་ལྷིང་ འཇགས་ཀྱི་ཞིང་ཁམས་སུ་ཡུར།     མི་རྣམས་སྐྱིད་ཆུའི་འགྲམ་དུ་རྩེ་དགར་རོལ་བ།    དགུན་གཞུང་གི་གཙང་པོར་དབྱར་གཞུང་ལྟ་བུའི་སྔོ་ལྗང་ལྗང་གི་གསོན་ཉམས་མེད་ཀྱང་།   དྭངས་གཙང་གི་མཁའ་དབུགས་དང་གསེར་མདོག་གི་ལྗོན་པ། རྩེ་མོ་ཁ་བས་གཡོགས་པས་རྒྱང་རིང་གི་རི་རྒྱུད་སོགས་ཀྱིས་དགུན་གཞུང་ལ་ཐུན་མིན་གྱི་ མཛེས་སྡུག་གསར་བ་བསྣན་ཡོད་པས།    མི་རྣམས་གནས་འདིར་ཡོང་ཏེ་དགུན་ལྗོངས་ཀྱི་ཉི་འོད་དང་མཐའ་འཁོར་གྱི་ཡུལ་ལྗོངས་ཉམས་སུ་མྱོང་བཞིན་ལུས་སེམས་སྤྲོ་བས་བརྟས་ཡོད།        དགུན་ཁའི་དུས་ཚིགས་སུ། ཁྱེད་ཀྱིས་ལྷིང་འཇགས་དང་བདེ་སྣང་། ཉི་ཟེར་གྱི་དྲོད་ཁོལ་སོགས་ཉམས་སུ་མྱོང་འདོད་ན་དབུས་ལྡན་དག་པའི་ཞིང་དུ་ཕེབས་ཤོག