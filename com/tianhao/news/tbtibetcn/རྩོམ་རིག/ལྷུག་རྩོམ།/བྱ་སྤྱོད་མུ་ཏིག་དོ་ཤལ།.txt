བྱ་སྤྱོད་མུ་ཏིག་དོ་ཤལ།
ནགས་ཀླུང་ཚང་ཚིང་ཐགས་སུ་བཀྲ་བ་མཐོང་བ་ཀུན་སྨོན་ཞེས་པའི་ནགས་ཚལ་དུ་བྱ་རིགས་སྣ་ཚོགས་སྡུག་བསྔལ་གྱི་མུན་པ་དང་བྲལ་ཞིང་།  བདེ་བའི་འོད་དཀར་གྱིས་ཁྱབ་ནས་གནས་པ་དང་།  དེ་རྣམས་ཕན་ཚུན་འཁྲུག་རྩོད་ཀྱི་གཡའ་ཙམ་མེད་པར་གཅིག་ལ་གཅིག་ཕན་གྱིས་མཛའ་ཞིང་མཐུན་པར་གནས།  ལྗོན་ཤིང་རིམ་པ་ལ་སྦྱར་དཀར་དང་།  ལྕང་ནག   རྒྱ་ལྕང་།  སྐྱེས་ཡག   གཞན་ཡང་ཁམ་སྡོང་དང་།  སྟར་སྡོང་།   ལི་དང་ཀུ་ཤུའི་སྡོང་པོ་ལ་སོགས་པ་འབྲས་ལྡན་གྱི་ལྗོན་པ་དང་འཁྲི་ཤིང་གི་རྭ་བ་ཚར་དུ་དངར་བས་སུམ་རྩེན་ཁམས་ཀྱི་སྐྱེད་ཚལ་ལ་ཡང་སྐྱེངས་པ་སྟེར་བ་ཞིག་ཡོད།  དེའི་ཕྱོགས་མཚམས་སུ་ནེའུ་གསིང་གཡུ་ཡི་མཎྜལ་འཕྱིས་འདྲའི་ཁྲོད་དུ་དྭངས་ཤིང་གཙང་བའི་ཆུ་རྫིང་གི་ནང་དུ་ངང་པས་ཐོག་དྲངས་ཆུ་བྱ་རྣམས་ཀྱང་བདེ་བར་གནས།
       དུས་ནམ་ཞིག་གི་ཚེ་ན་ཤིང་སྡོང་ཆེན་པོ་ཞིག་གི་འོག་ཏུ་བྱ་རྒྱལ་ཁུ་བྱུག་ནི་བཞིན་རས་ཉ་གང་ཟླ་བར་བློ་ཕམ་གྱི་སྤྲིན་ནག་ལང་ལོང་དུ་འཕྱུར་ཞིང་།  ཅི་ཡང་མི་སྨྲ་བར་ཡིད་སྐྱོ་བའི་ཚུལ་དུ་གནས་པ་སྨྲ་མཁས་ནེ་ཙོའི་འདྲེན་བྱེད་དབང་པོས་མཐོང་བས།  ཀྱེ་བྱ་ཆེན་ཁུ་བྱུག་ཉིད་ཐུགས་ཕམ་དགོས་པའི་བྱ་བ་ཅི་ཞིག་བྱུང་ངམ།  རང་རེའི་གནས་ཡུལ་བདེ་ལྡན་གྱི་ནགས་ཚལ་འདིར་སེམས་ཅན་གཞན་གྱིས་ཧམ་རྩོད་མ་བྱས་སམ།  ཡང་ན་རང་རིགས་བྱ་ཁྱུའི་ནང་མི་ཤེས་པའི་བྱ་བ་གང་བྱུང་ངམ།  གཅིག་ལ་གཅིག་གིས་གནོད་པའི་འཁྲུག་རྩོད་ཀྱི་བྱ་བ་བྱུང་བ་མ་ཡིན་ནམ།  ཡང་ན་ཁྱེད་ཀྱི་སྐུ་ལུས་ལ་འབྱུང་བཞི་འཁྲུགས་པའི་རྐྱེན་གྱིས་མ་གཙེས་སམ།   དོན་གྱི་སྙིང་པོ་གང་ཡིན་དྲང་པོའི་གཏམ་ཞིག་ཁོ་བོར་གསུང་དུ་གསོལ།   ཞེས་ཟེར་བས་བྱ་རྒྱལ་ཁུ་བྱུག་གིས་གཤོག་པ་དཀྲུག་དཀྲུག་ལན་གསུམ་བྱས་ནས་མགོ་བོ་བཏེགས་ཤིང་།  མགྲིན་གྱི་རྫ་རྔ་རབ་ཏུ་དཀྲོལ་ནས་སྙན་པའི་རྟ་ལ་དྲངས་ཏེ་འདི་སྐད་ཅེས་སྨྲས་སོ།
 ཀ་ཡེ་ནེ་ཙོ་རྣ་བ་མ་གཡེང་ང་ཡི་གཏམ་ལ་ཉན་པར་གྱིས། །
ཁ་དོག་སྔོ་ལྗང་རང་རེའི་ནགས་ཚལ་མཐོང་བ་ཀུན་སྨོན་འདི་ཡི་ནང་། །
ང་ཅག་རང་རིགས་གཞོན་ནུ་ཁག་གཅིག་བློ་ཡིད་རྣམ་གཡེང་རླུང་གིས་དེད། །
ཅ་ཅོའི་སྟོང་གཏམ་མྱོས་བྱེད་བཏུང་བས་རིན་བྲལ་ཉིན་མཚན་དུས་རྣམས་འདས། །
ཆ་ལུགས་མི་མཐུན་ཐ་ཤལ་སྤྱོད་པས་གཞོན་ནུའི་ལང་ཚོ་ཆུད་ཟོས་བྱེད། །
ཇ་ཆང་ཤོ་སྦག་བག་མེད་རོལ་ལ་འཁྱམ་མྱུལ་རྩེད་འཇོའི་གནས་ལ་ཆགས། །
ཉ་གའི་མགོ་མཇུག་བསྒྱུར་དང་འདྲ་བའི་ཚུལ་མིན་བྱེད་ལུགས་དག་མཐོང་ཚེ། །
ཏ་ལེན་གང་དྲག་ཐབས་ཀྱིས་ཁོང་ཚོའི་སེམས་ཀྱི་གྲུ་ཁ་བསྒྱུར་གལ་ཆེ། །
ཐ་ཆད་མིན་པའི་ཐབས་ཤེས་བཟང་པོས་ཁོ་ཚོར་ཡར་ཐོན་ཁ་ཕྱོགས་སྟོན། །
ད་ལྟ་ལང་ཚོ་གསར་པའི་དུས་འདིར་རིག་སློབ་བྱ་བར་མི་བརྩོན་ན། །
ན་རྒས་ཚེ་ན་འགྱོད་ཀྱང་ཅི་ཕན་བསམ་བཞིན་གདུང་བ་ཅི་ཡང་འཆར། །
      ཞེས་སྨྲས་པས་ནེ་ཙོའི་བསམ་པར་ཁོང་གི་གནས་ཚུལ་དེ་དག་གསལ་པོ་མཁྱེན་གྱི་འདུག  བྱ་ཆེན་ཁུ་བྱུག་གི་དགོངས་པ་ནི་ཤིན་ཏུ་མཛངས་པ་ཞིག་རེད།  འཇིག་རྟེན་གྱི་གཏམ་དཔེར་སྐྱེ་བོ་ཡོན་ཏན་ཡོད་མེད་པའི།  ། བླང་དོར་བློ་གྲོས་ལྡན་པ་མཁས།  ། ཞེས་པ་དེ་དོན་དངོས་དང་མཐུན་འདུག་སྙམ་ཞིང་།  སླར་ཡང་བྱ་ཆེན་ཁུ་བྱུག་ལ་འདི་སྐད་ཅེས་གསོལ་ཏོ།
པ་སངས་ཟླ་ལྟར་དཀར་བའི་གཞན་ཕན་རྨད་བྱུང་ཐུགས་བསྐྱེད་བཟང་པོ་ཡིས། །
ཕ་རོལ་གཞོན་ནུར་བརྩེ་བས་རབ་བཅིངས་དགོངས་མཆོག་དེ་ལ་ཁོ་བོ་མོས། །
བ་བེར་རྣམ་གཡེང་གྲོགས་ངན་དབང་གིས་མི་གཙང་འགོས་པའི་གཞོན་ནུ་འགའ། །
མ་ལུས་དྲི་བྲལ་དྭངས་གཙང་ཡོང་རྒྱུར་ཁོ་བོས་ནུས་པ་འདོན་རྒྱུ་ཕུད། །
ཙ་ཀུ་ར་སྐྱེས་སྙིགས་མ་དོར་ནས་བཙོ་མར་འགྲོ་རྒྱུའི་ལས་བཟང་པོར། །
ཚ་འཇོམས་ལྗོན་ཤིང་ཚང་ཚིང་དགོས་བཞིན་བྱ་ཁྱུ་བསྡུས་ནས་ཁོང་ཚོ་ལ། །
ཛ་ལང་ཚིག་བྲལ་འཇམ་སྙན་བློ་བཀུག་གོ་བསྐོན་བསླབ་བྱ་ལེགས་བྱས་ནས། །
ཝ་ལེར་ཚུལ་མིན་བྱ་བ་སྤངས་ནས་མ་འོངས་རྒྱང་བསྐྱོད་ལམ་དུ་བསྐུལ། །
      ཞེས་སྨྲས་པས་བྱ་ཆེན་ཁུ་བྱུག་ཀྱང་སྤྲོ་བས་ཅུང་བརྟས་ཏེ་གདུང་བའི་སྤྲིན་ནག་རླུང་གིས་རིམ་བཞིན་དེད་ནས་བཞིན་གྱི་འོད་མདངས་རྒྱས་བཞིན་དུ་ནེ་ཙོར་འདི་སྐད་ཅེས་སྨྲས་སོ།
ཞ་ལུར་ཕན་བྱེད་དྭངས་གཙང་ཉལ་འགྲོ་དྲངས་མཚུངས་ཚུལ་མིན་གདོན་གེགས་བློ། །
ཟ་བྱེད་མེ་ཡིས་བསྲེགས་བཞིན་གོ་བསྐོན་སློབ་གསོ་ལེགས་པོ་གཏོང་རྒྱུ་ལ། །
འ་ཅག་བྱ་ཚོགས་ཀུན་གྱིས་ཅི་ནས་ཐབས་ཤེས་ཡོད་དགུས་ཁོང་ཚོ་ཡང་། །
ཡ་སྐས་ཡར་འཛེགས་བཞིན་དུ་རིམ་གྱིས་རང་རིགས་དོན་དུ་འབུངས་སུ་ཆུགས། །
ར་མདའ་ཀུན་དང་ལག་གདང་དཔུང་བསྒྲིགས་མདུན་ནས་མདུན་བསྐྱོད་བྱེད་པའི་ཐོག །
ལ་བ་དཀར་པོས་གཡོགས་ལྟར་ས་འཛིན་རབ་བསྐོར་ནོར་འཛིན་ཐིག་ལེ་འདིར། །
ཤ་རུས་ལང་ཚོ་རྒྱས་པའི་གཞོན་ནུས་དཀའ་སྤྱད་འབད་འབུངས་དོན་གཉེར་ཆེད། །
ས་སྟེང་འདི་ན་ཡིད་དུ་འོང་བའི་རང་རེའི་སྐྱིད་པའི་གནས་ཡུལ་ཉིད། །
ཧ་ཅང་མཛེས་སྡུག་སྔར་བས་སྟོབས་འབྱོར་ལོངས་སྤྱོད་རྒྱས་པའི་འཛུམ་ཞལ་དེ། །
ཨ་ཙི་མི་རིང་ངེད་ཚོའི་འདྲེན་བྱེད་དབང་པོའི་ཡུལ་དུ་འཆར་བར་ངེས། །
      ཞེས་སྨྲས་པ་དང་འབྲེལ་ནེ་ཙོ་ཁྱེད་ཉིད་ད་ལྟ་ལམ་སེང་བསྐྱོད་ནས་རྒོད་པོས་ཐོག་དྲངས་བྲག་བྱ་དང་།  རྨ་བྱས་ཐོག་དྲངས་རྒྱ་བྱ།  ངང་པས་ཐོག་དྲངས་ཆུ་བྱ།   གོང་མོས་ཐོག་དྲངས་སྤང་བྱ།   དེ་ཕོ་མཚའ་ལུས་ཐོག་དྲངས་ཁྱིམ་བྱ།  ནེ་ཙོས་ཐོག་དྲངས་མོན་བྱ།  སྐྱུང་ཀས་ཐོག་དྲངས་ཐང་བྱ་ལ་སོགས་པའི་བྱ་རིགས་ཐམས་ཅད་འདི་རུ་གདན་དྲངས་ཏེ་ཚང་མས་དེང་གི་ཚུལ་མིན་སྤྱོད་པ་ཡོ་བསྲང་བྱ་བའི་ཐབས་ལ་འབད་པར་བྱའོ་སྨྲས་པས།  ནེ་ཙོས་བྱ་ཆེན་ཁུ་བྱུག་གི་བཀའ་ལ་མངོན་པར་བསྟོད་ནས་ནགས་གསེབ་ཏུ་མྱུར་བར་བཤར་བས་མི་རིང་བར་བྱ་ཚོགས་རྣམས་འདུས་ནས་རྒོད་པོས་ཐོག་དྲངས་བྲག་བྱ་རྣམས་གཡས་གྲལ་དུ་འཁོད།  རྨ་བྱས་ཐོག་དྲངས་རྒྱ་བྱ་རྣམས་གཡོན་གྲལ་དུ་འཁོད།  ངང་པས་ཐོག་དྲངས་ཆུ་བྱ་རྣམས་དཀྱིལ་གྲལ་དུ་འཁོད་པ་དང་གཞན་གྱི་བྱ་རིགས་རྣམས་རང་རང་སོ་སོའི་གྲལ་གནས་སུ་བསྡད།   ནེ་ཙོས་གྲལ་གྱི་དབུས་སུ་ལངས་ནས་འདི་སྐད་ཅེས་སྨྲས་སོ།
བཞུགས་གྲལ་འདི་ན་འཁོད་པའི་བྱ་ཚོགས་རྣམས། །
མ་གཡེངས་སྙན་གྱི་དབང་པོ་བདག་ལ་གསོན། །
མཐོང་བ་ཀུན་སྨོན་རང་རེའི་ནོར་འཛིན་གཞིར། །
བཅུ་ཕྲག་རིག་པའི་སྐྱེད་ཚལ་དཔལ་ཡོན་ལ། །
འཛམ་གླིང་ཀུན་ཏུ་གྲགས་པའི་བ་དན་ནི། །
རིང་ནས་བསྐྱོད་དང་སྐྱོད་བཞིན་ཡོད་པ་དེར། །
ཡིད་ཀྱི་བརྟན་པ་མི་འཕྲོག་དཔྱོད་ལྡན་སུ། །
དེ་ལྟར་ནའང་ཡིད་འོང་དགའ་ཚལ་འདིར། །
ལྔ་ཟུང་ལོ་ནང་ཆུ་འཛིན་ནག་པོ་ཡི། །
སེར་བས་རབ་བཅོམ་རྩ་བ་སྐམ་ལ་ཉེ། །
འོན་ཀྱང་ཉི་གཞོན་ཟེར་འོད་སླར་འཕྲོས་པས། །
འདམ་སྐྱེས་འདབ་མ་རིམ་བཞིན་ལྷུག་པར་གྱུར། །
བློ་ལྡན་བུང་བའི་ཚོགས་རྣམས་དེར་ཆགས་ནས། །
སྦྲང་རྩིའི་བཅུད་ཀྱི་སྙིང་པོ་ལེན་པར་བརྩོན། །
འོན་ཏེ་དེང་སྐབས་ལང་ཚོ་གསར་པ་ཡི། །
ན་གཞོན་འགའ་ཞིག་བག་མེད་ལེ་ལོའི་དབང་། །
སྦྲང་རྩིའི་བཅུད་ཀྱི་སྙིང་པོ་མི་ལེན་པ། །
རྒྱུན་དུ་མྱོས་བྱེད་ཆང་དང་ཨ་རག་སོགས། །
བག་མེད་སྤྱོད་ཅིང་ཚུལ་དང་མི་མཐུན་པའི། །
རྒྱན་འགྱེད་རྩེད་འཇོས་གཞོན་ནུའི་ལང་ཚོ་སྐྱེལ། །
དེ་འདྲའི་ཚུལ་མིན་སྤྱོད་པས་དུས་འདས་ན། །
རང་རེའི་མེས་པོའི་མཚན་གྱི་མེ་ལོང་ངོས། །
མི་གཙང་ནག་ནོག་བསྐུས་པ་མ་ཡིན་ནམ། །
རང་གི་སེམས་ལ་མ་རུངས་གདོན་འདྲེ་ཡིས། །
བརླམས་པ་ཡིན་པ་མི་རྟོགས་སྤྱོད་ཚུལ་དེར། །
རང་རེའི་བྱ་ཚོགས་རྣམས་ཀྱིས་ཅི་ནས་ཀྱང་། །
ཁ་ཏ་སློབ་གསོ་ལེགས་པར་རྒྱག་དགོས་སོ། །
ལྷག་པར་བྱ་ཆེན་ཁུ་བྱུག་ལ་སོགས་པའི། །
གཟུར་གནས་མཁས་པ་རྣམས་ཀྱིས་དགོངས་བཞེས་མཁྱེན། །
      ཞེས་སྨྲས་པས་བྱ་ཚོགས་རྣམས་ཕན་ཚུན་གཅིག་གིས་གཅིག་ལ་བལྟས་ནས་ཚུལ་མིན་སྤྱོད་ཚུལ་དེ་རིགས་ལ་ཧ་ལས་པའི་རྣམ་འགྱུར་དུ་མ་སྟོན་པ་ལས་ཅུང་ཞིག་ཚང་མ་ཁུ་སིམ་པོར་གནས།  སྐབས་དེར་གཡས་གྲལ་གྱི་ཕྱོགས་ནས་པུ་ཤུད་གཞོན་ནུ་ཆས་གོས་ཁྲ་ཆིལ་འོད་མདངས་ལྡན་པ་གྱོན་པ་དང་།   སྐྲ་ལོ་གྱེན་དུ་བསླངས་པ་ཞིག་གིས་ཡིད་མ་རངས་པའི་རྣམ་འགྱུར་སྟོན་བཞིན་དུ་སྣ་ཤུ་དང་བཅས་ཏེ་འདི་སྐད་ཅེས་སྨྲས་སོ།
འདིར་བཞུགས་བྱ་ཡི་ཁྱུ་ཚོགས་གསན་པར་ཞུ། །
ལྷག་པར་ནེ་ཙོ་ལྕེ་མཁས་ཉོན་རོགས་གྱིས། །
དེ་རིང་འདིར་ཐོས་གཏམ་རྣམས་ཡ་མཚན་ཆེ། །
གཞོན་ནུ་ང་ཚོའི་བྱེད་སྟངས་བྱེད་ལུགས་ལ། །
བརྙས་འདོགས་ཚུལ་མིན་སྤྱོད་དུ་འཛིན་པ་དེ། །
ཁོ་བོའི་རྣ་བའི་ལམ་དུ་ག་ནས་འགྲོ། །
དཔེར་ན་བདག་ཉིད་དཔེར་འཛིན་སྨྲས་པ་ན། །
ཡོན་ཏན་ཤེས་བྱ་མ་སྦྱངས་གང་ནས་ཡིན། །
ཆུང་ནས་སྦྱངས་ཏེ་མཆུ་དང་སྡེར་མོའི་རྩལ། །
གང་སྐྱིད་གནས་ལ་འཕུར་ལྡིང་གཤོག་རྩལ་སོགས། །
རང་རྐྱ་འཕེར་བའི་ཡོན་ཏན་སྦྱངས་ནས་ཡོད། །
སྡུག་པོའི་མྱངས་ཚོད་སྐྱིད་པོའི་བྱེད་ཚོད་སླེབས། །
སྐྱིད་པོ་རང་གི་བྱས་ན་བྱས་བཟང་ལས། །
གཞན་གྱིས་ལག་པའི་ནང་ལ་སྤྲོད་མཁན་སུ། །
སང་སང་གནངས་གནངས་ཟེར་གྱིན་ཟེར་གྱིན་དུ། །
མི་ཚེ་དེ་གའི་ངང་ནས་འཁྱོལ་འགྲོ་ཡོང་། །
ཁ་ནང་ཡོད་པའི་ལ་དུའི་བྲོ་བ་དག །
རོ་འཛིན་ལྕེ་ཡིས་བུད་ན་བློ་ཕམ་རྒྱུ། །
ལ་དུ་མ་ཟོས་བྱི་བའི་བྲུན་དག་དང་། །
དབྱེ་བ་མེད་པར་གྱུར་བ་མ་རེད་དམ། །
ན་སོ་གཞོན་དང་བསྟུན་ནས་དགའ་སྐྱིད་སྤྱོད། །
བདེ་ལྡན་ཨ་མྲི་ཏ་ཡང་ལོངས་སུ་སྤྱོད། །
གཞོན་ནུར་སྒྲོ་འདོགས་སྐྱོན་འཛུགས་བྱེད་པ་ནི། །
འཇིག་རྟེན་རྒན་པོའི་ངག་རྒྱུན་གཏམ་དཔེ་ལྟར། །
མྱོས་བྱེད་རང་གིས་སྤྱད་ན་མགོ་བོ་ན། །
གཞན་གྱིས་སྤྱད་པ་མཐོང་ན་སྙིང་ག་ན། །
ཁ་དལ་ལྕེ་དལ་ཚོ་ལ་འུར་གཏམ་མང་། །
མི་རིང་ཕྱི་མའི་ལམ་དུ་འགྲོ་དགོས་པས། །
ཉི་མར་བལྟས་ནས་སྡིག་བཤགས་མ་ཎི་དྲོངས། །
ཧ། …………. ཧ།………….
      ཞེས་ཁེངས་དྲེགས་ཀྱི་གཏམ་དང་མི་འདོད་པའི་ཁྲེལ་དགོད་དང་བཅས་ཏེ་རང་གྲལ་དུ་བསྡད།
དེ་ནས་ཡུད་ཙམ་སོང་རྗེས་སྐྱ་ཀ་ཁྲ་ལེབ་གཞོན་ནུ་ཞིག་གིས་གཤོག་པ་དང་མཇུག་མས་སྐྱེན་སྒྱུར་ལེགས་པར་བྱས་ནས་འདི་སྐད་ཅེས་སྨྲས་སོ།
ལེགས་ལེགས་གསོན་དང་འདིར་བཞུགས་འདབ་བྱའི་ཚོགས། །
ཡང་ཡང་གསོན་དང་ཕུ་བོ་པུ་ཤུད་ལགས། །
མཁས་མཁས་སྨྲ་ལྕེ་བདེ་ཞིང་དོན་བཟང་བའི། །
བདེན་བདེན་ནེ་ཙོའི་གཏམ་དེ་ཉན་འོས་སྙམ། །
སྔར་སྔར་འཇིག་རྟེན་རྒན་པོའི་ངག་གཏམ་ལ། །
ཟས་ཟས་བྲོ་བ་གཏིང་སྐྱེས་ཟས་རིགས་དང་། །
མཉན་མཉན་གཏམ་ནི་སྙན་པ་གཏིང་ནས་འཕྱུར། །
ཆུང་ཆུང་བྱིས་པར་བསྒོ་བའི་བསླབ་བྱ་དག །
བཟུང་བཟུང་ཡིད་ཀྱི་དཀྱིལ་དུ་འཇོག་དགོས་ལགས། །
ཕྲན་ཕྲན་ཤེས་བྱ་དག་ལ་རློམས་སེམས་ནི། །
ཆེ་ཆེ་ས་འཛིན་ལ་མངོན་མི་འཐད་པས། །
ཡར་ཡར་ལང་ཚོའི་ལྗོན་པ་རྒྱས་པའི་སྐབས། །
འཐུང་འཐུང་དལ་འགྲོའི་ཤེས་བྱ་ངོམས་མེད་ཐུངས། །
དེ་དེ་རྒྱུན་དུ་ངལ་བསད་འབད་པས་ན། །
དྲོད་དྲོད་སོས་དུབ་ས་བོན་གང་བཏབ་པར། །
ལྡེམ་ལྡེམ་འབྲས་བུ་སྨིན་པའི་དུས་སྐབས་སུ། །
རང་རང་ལྗོན་པར་ཤེས་བྱའི་འབྲས་ཁེངས་བཞིན། །
བློ་གསར་གཞོན་ནུ་ཚོ་ཡང་དེའི་དཔེར་འོས། །
སྔོན་སྔོན་ང་གཉིས་ཆུང་དུས་མཉམ་འགྲོགས་སྐབས། །
རང་རང་ཕུགས་བསམ་མཛེས་རིས་འབྲི་འདོད་པས། །
ངོམས་ངོམས་མེད་པའི་ཤེས་བྱའི་དག་བྱེད་སྤྱད། །
ངན་ངན་མ་རབས་བྱ་བས་རྒྱུད་བརླམས་ཤིང་། །
མར་མར་ཟླ་བཞིན་སྤྱོད་ངན་ཇེ་མང་འགྱུར། །
ཕན་ཕན་བསླབ་བྱ་རྣ་བར་མི་ཉན་པར། །
རྩུབ་རྩུབ་ཛ་ལང་གཏམ་རྒྱག་ཡ་མཚན་ཆེ། །
ཡང་ཡང་དགོངས་དང་ཁྱེད་ཀྱིས་འགྲིག་ལགས་སམ།
      ཞེས་སྨྲས་པས་སྐྱ་ཀ་གཞོན་ནུའི་གཏམ་ལ་པུ་ཤུད་ཀྱིས་གཏམ་ལན་སྨྲ་བའི་སྦོབས་པ་དང་བྲལ་ནས་ངོ་ཚ་ལ་ཁོང་ཁྲོ་ཚད་མེད་པ་ལངས་ཀྱང་ཡུད་ཙམ་བྱ་ཐབས་མ་བྱུང་བར་ཅི་བྱ་གཏོལ་མེད་ཀྱི་གནས་སུ་གྱར།  ཡང་པུ་ཤུད་ཀྱི་བསམ་པར་ངས་མནོ་བསམ་བཞི་གསུམ་བཅུ་གཉིས་བཏང་ནས་སྐྱ་ཀ་ཁོར་ངོ་ཚ་ཆེན་པོ་ཞིག་འབེབས་པའི་གཏམ་ལན་ཞིག་འདེབས་སྙམ་ནས་བསམ་བློ་གཏོང་བཞིན་ཡོད་པའི་སྐབས་སུ་གྲལ་དཀྱིལ་ཤར་གྱི་ཕྱོགས་ནས་ཁང་བྱིའུ་སྒྲོལ་མས་དུ་ཁྲ་ཅན་གྱི་ཐེར་མའི་སྟོད་ཐུང་དང་གུ་ཐུང་རྡབ་རྡབ་བྱས་པ་དང་།   མིག་ཤེལ་ཇ་ཐང་མདོག་གཅིག་འདྲེན་བྱེད་ལ་བསྒྲོན།  གནག་སྣུམ་སྐྲའི་ལན་བུར་ལག་གིས་བྱུལ་ཙམ་བྱས་ནས་འདི་སྐད་ཅེས་སྨྲས་སོ།
ཉ་མོ་མི་བདེ་ཆུ་ནང་རྡོ་ཡིས་བཟོས། །
ང་ཚོ་མི་བདེ་ནེ་ཙོའི་ཁ་ཡིས་བཟོས། །
ཆུང་ཆུང་དོན་ལ་སྒྲོ་འདོགས་རི་ལྟར་བྱས། །
རང་རེའི་དེང་གི་གཞོན་ནུའི་སྤྱོད་ཚུལ་ལ། །
ནེ་ཙོས་ནག་མེད་ཉེས་འགེལ་སྐྱོན་འཛུགས་བྱས། །
རང་ཉིད་མཛངས་པའི་སྤྱོད་ཡོན་ལྡན་པར་བརྩི། །
གཞན་གྱིས་བྱས་ཚད་བླུན་པོའི་ཚུལ་དུ་འཛིན། །
རང་གི་གཏམ་རྣམས་བདེན་པའི་བསླབ་བྱ་དང་། །
གཞན་གྱིས་སྨྲས་ཚད་བླུན་གཏམ་ཉིད་དུ་བརྩི། །
དགོས་པའི་ཡོན་ཏན་སྦྱང་དགོས་སྔོན་ནས་སྦྱངས། །
དཀའ་བ་སྤྱད་ཟིན་བདེ་བ་སྤྱོད་པ་ལ། །
བརྙས་འདོགས་གཞོན་ནུའི་ལང་ཚོའི་ཟླ་བ་དེ། །
རྣམ་གཡེང་སྒྲ་གཅན་འཛིན་པས་བཟས་སོང་ཟེར། །
ལྷག་པར་སྐྱ་ཀས་ལྷོ་བྱང་མི་ཤེས་པར། །
གཅེན་པོ་པུ་ཤུད་ལ་ཡང་ངན་སྨྲས་བྱས། །
མི་དགོས་གཏམ་གྱི་དྲག་ཆར་རབ་ཏུ་ཕབས། །
བྱ་ཚོགས་བདེ་བར་གནས་པ་དཀྲུག་རེ་བཅངས། །
དེས་ན་གསོན་དང་འདབ་བྱ་མཁའ་འགྲོའི་ཚོགས། །
ཇུས་མེད་ཇུས་འཁྲི་བྱ་ངན་དེ་རིགས་ལ། །
ཉེས་ཆད་ནན་པོ་སྤྱད་ན་ཡག་གོ་སྙམ། །
དེ་དག་བྱ་རིགས་ཀུན་གྱིས་ཐུགས་ལ་འཇོག །
      ཅེས་སྨྲས།  དེས་ན་པུ་ཤུད་གཞོན་ནུ་དེ་ལྷག་པར་སྤོབས་པ་བསྐྱེད་ནས་བྲང་ལྡེར་ལྡེར་བྱེད་པ་དང་མགྲིན་པ་མཐོན་པོར་བཏེགས་ནས་ཡང་བསྐྱར་འདི་སྐད་ཅེས་སྨྲས་སོ།
ཅང་ཤེས་བཟང་མིན་ཤུལ་ལམ་རིང་པོས་རྟོགས། །
རིན་ཆེན་གསེར་དང་རག་གན་གང་ཡིན་དེ། །
ཀ་ཤུ་ཀ་ཡིས་འབྱེད་ན་གསལ་པོར་མཐོང་། །
བདེན་པར་བདེན་རྒྱབ་རང་བཞིན་ཁོ་ནས་ཡོང་། །
ཨ་ཕོས་སྨྲས་པའི་གཏམ་དེ་དངོས་གནས་བདེན། །
མཁྱེན་ལྡན་ཁང་བྱིའུ་སྒྲོལ་མའི་བློ་ཡིད་ནི། །
གཟུ་བོར་གནས་ལ་ཚངས་པའི་དྲག་ཐིག་གཏམ། །
སྨྲ་བས་ཀུན་གྱི་ཡིད་འཕྲོག་ཅང་མི་གྲགས། །
མཁའ་ལ་གློ་བུར་ཆུ་རླངས་འཁྲིགས་གྱུར་ཀྱང་། །
ཉིན་བྱེད་སྣང་བ་གཏན་དུ་འགོག་ཐབས་བྲལ། །
དེ་བཞིན་ཡང་དག་དོན་གྱིས་ཁོ་བོའི་གཏམ། །
རྟ་བདུན་བདག་པོར་བརྙས་འདོགས་སྤྲིན་འཁྲིགས་ཀྱང་། །
མི་རིང་རང་ལུས་ཞི་བར་འགྱུར་ངེས་སོ། །
ལང་ཚོའི་དཔྱིད་ཀྱི་པད་ལྡུམ་རྒྱས་པའི་དུས། །
གེ་སར་མངོན་པར་མཚར་བའི་དགེ་མཚན་ལ། །
ངན་སེམས་ཚེར་མའི་རང་བཞིན་སྦྲང་མ་ཡིས། །
མིག་སེར་དུག་མདའ་བསྣུན་ཡང་ངོ་མཚའི་རྒྱུ། །
ལས་གཞན་ཆུ་སྐྱེས་པད་མ་སྔར་བས་མཛེས། །
གཞོན་ནུའི་དུས་ཀྱི་ལང་ཚོ་རྒྱས་པའི་དུས། །
དང་དོད་འདབ་མ་ལྷུག་པར་གྲོལ་བ་དང་། །
གྲགས་པའི་དྲི་ཞིམ་ཀུན་ཏུ་འཐུལ་བར་འགྱུར། །
ཁྱོད་ཀྱི་སྒྲོ་འདོགས་ཅ་ཅོའི་གཏམ་དེ་དག །
མི་སྙན་རྣ་བར་གཟོན་པས་རྒྱང་དུ་དོར། །
ཟས་གོས་འཛོམས་དུས་སྐྱིད་པོ་གཏོང་དང་གཏོང་། །
དྲི་ཞིམ་དཔྱིད་ཀྱི་དཔལ་ལ་ལོངས་སྤྱོད་སྐྱིད། །
དེ་ལས་ལྡོག་ན་རང་སྡུག་རང་གིས་ཉོས། །
སྨྱོན་པའི་ལམ་ལ་ཁོ་བོ་མི་འཇུག་གོ །
      ཞེས་ཟེར་བཞིན་དུ་ཀུན་ལ་མིག་ལོག་མཁའ་རླངས་འཁྲིག་འཁྲིག   སྣ་ཤུ་རླུང་ནག་གཡོ་གཡོ་བྱེད་བཞིན་དུ་རང་གི་གྲལ་གནས་སུ་བསྡད།
བྱ་ཚོགས་རྣམས་ནི་ཕན་ཚུན་གཅིག་ལ་གཅིག་གིས་ལྟ་བཞིན་དུ་པུ་ཤུད་དང་ཁང་བྱིའུ་སྒྲོལ་མའི་རྣམ་འགྱུར་ལ་ཤིན་ཏུ་མི་འདོད་པར་འགྱུར།  དེའི་ཚེ་སྐྲ་དུང་ལས་དཀར་བ་ཁ་ལ་སོ་མུ་ཏིག་ཙམ་མེད་པའི་བྱ་རྒོད་པོའི་བསམ་པར་ལོ་ན་གཞོན་པའི་པུ་ཤུད་དང་ཁང་བྱིའུ་སྒྲོལ་མ་གཉིས་ལ་ཅི་ནས་ཀྱང་སློབ་གསོ་ཞིག་བཏང་སྟེ་ཁོ་ཚོའི་ཚུལ་མིན་གྱི་སྤྱོད་པ་རྣམས་སྤངས་ནས་ད་ལྟ་ལང་ཚོའི་ལྗོན་པ་རྒྱས་སྐབས་སུ་ཤེས་བྱའི་ཆུ་རྒྱུན་བཏུང་སྟེ་སླད་རང་རེའི་ཡུལ་མཐོང་བ་ཀུན་སྨོན་འདི་ཡི་ཆེད་དུ་ལེགས་སྐྱེས་ཆེ་ཙམ་ཞིག་འབུལ་རྒྱུར་འབུངས་སུ་འཇུག་དགོས་སྙམ་ནས་རང་གི་གཤོག་སྒྲོའི་འཁར་བར་བརྟེན་ནས་གྲལ་གྱི་དབུས་སུ་ལངས་ཏེ་འདི་སྐད་ཅེས་སྨྲས་སོ།
ཀ་ཡེ་པུ་ཤུད་ཁང་བྱིའུ་སྒྲོལ་མ་ཉོན། །
བདག་གི་བློ་དཀར་སེམས་དཀར་རྫིང་བུའི་ནང་། །
ཆགས་པའི་ངང་པ་དཀར་པོ་ཁྱོད་གཉིས་ལ། །
ལྷག་བསམ་འོ་མ་དཀར་པོའི་གཏམ་ཞིག་སྨྲ། །
གཞོན་ནུའི་ལང་ཚོ་རྒྱ་མཚོའི་མར་གསར་ལ། །
ཚུལ་མིན་སྒྲ་གཅན་འཛིན་པས་གཙེས་གྱུར་ཡང་། །
མི་རིང་མུན་པའི་རྒྱ་ལས་གྲོལ་བར་ངེས། །
ལང་ཚོ་རྒྱས་དུས་བློ་དང་ཐོས་པ་བསྒྲུབ། །
དཀར་ཕྱོགས་འཕེལ་བཞིན་གྱིས་དང་གཞོན་ནུ་ཚོ། །
དྲོད་འབེབས་དུས་སུ་ཞིང་ལ་ས་བོན་འདེབས། །
ཆར་ལྡན་སྐབས་ལ་བདག་གཉེར་བདག་གཅེས་ཀྱིས། །
སྟོན་དུས་གཡུར་ཟའི་འབྲས་བུ་འདོགས་ངེས་པས། །
གྲང་རེག་ལྔ་བའི་ལམ་སྔོན་འབད་དགོས་སོ། །
འདི་ལྟར་འདི་བཞིན་གཞོན་ནུ་ཁྱོད་ཚོ་ཡང་། །
རྟག་ཏུ་དཀའ་སྤྱད་ལེགས་འབྲས་སྨིན་པར་ངེས། །
དེ་ལས་ལྡོག་ན་མི་ཚེ་སྟོང་ཟད་འགྲོ། །
དེས་ན་རྟག་ཏུ་ལེ་ལོ་རྣམ་གཡེང་སྤོངས། །
ཚུལ་མིན་བྱ་བྱེད་དོར་ནས་སྤྱོད་བཟང་སློབས། །
རྒྱུན་པར་དཀའ་སྤྱད་བརྩོན་པ་མ་ལྷོད་ན། །
ནམ་ཞིག་མཁས་པའི་གྲལ་འགོ་དབང་བར་འགྱུར། །
ཉལ་འགྲོ་རྟག་ཏུ་འདུས་པས་ཆུ་གཏེར་གྲུབ། །
འོལ་ཀ་བསྒྱུར་ཚེ་རྫིང་ཆུ་བསྐམ་པར་འགྱུར། །
བདག་གི་ལྷག་བསམ་མཁའ་ལ་སྤྲིན་འཁྲིགས་ཏེ། །
ཤ་ཚའི་གཏམ་གྱི་སྦྲང་ཆར་ཟིམ་མའི་རྒྱུན། །
ཁྱེད་ཚོའི་བློ་ཡི་ནོར་འཛིན་ཐིག་ལིའི་ངོས། །
ཕབ་ནས་འབྲས་བུའི་རྩ་བའི་མྱུ་གུ་རྒྱས། །
མི་རིང་ཁྱོད་དུས་ལྗོན་པའི་རྩེ་མོ་ལ། །
གཡུར་ཟའི་འབྲས་བུ་འདོགས་པའི་སྨོན་པ་ཞུ། །
      ཞེས་སྨྲས་པས་པུ་ཤུད་དང་ཁང་བྱིའུ་སྒྲོལ་མས་སྔར་བྱས་ལ་མནོ་བསམ་ཡང་དུ་གཏོང་བཞིན་འགྱོད་པའི་ཡུལ་དུ་གྱུར་ནས་ཅང་མི་སྨྲ་བར་གནས།
      དེ་ནས་བྱ་ཆེན་ཁུ་བྱུག་གི་གསུང་དབྱངས་སྒྲ་བརྒྱ་པས་བྱ་ཚོགས་མདོངས་མཐའ་ཅན་གྱི་རྣ་བའི་བདུད་རྩིར་གྱུར་པའི་གཏམ་འདི་ལྟར་སྨྲས་སོ།
འདིར་ཚོགས་རྣ་བ་མ་གཡེང་བདག་ལ་གསོན། །
མཐོང་བ་ཀུན་སྨོན་རང་རེའི་བསིལ་ལྗོངས་འདིར། །
ངོ་མཚར་བཅུ་ཕྲག་རིག་པའི་ཆུ་སྐྱེས་ཀྱི། །
འདབ་མ་ལྷུག་པོར་གྲོལ་བའི་པད་ཚལ་མཛེས། །
ས་ཕྱོགས་ཀུན་གྱི་འདབ་བྱ་རི་དྭགས་རྣམས། །
ཚལ་འདིར་དཔལ་ལ་རྗེས་སུ་ཆགས་པ་ཡིས། །
བསྟོད་དང་བསྔགས་པའི་བ་དན་ས་གསུམ་དུ། །
ཆེས་ཆེར་གཡོ་བའི་གྲགས་སྙན་ཨེ་མ་མཚར། །
ཀུན་གྱིས་བསྟོད་པར་འོས་པ་བསྟོད་ཀྱིས་ཀུན། །
ཕྱོགས་སུ་མཛེས་པར་བྱེད་པར་མཛེས་སུ་ཕྱོགས། །
བསམ་བཞིན་དགོངས་བཞིན་དེ་བཞིན་དགོངས་བཞིན་བསམ། །
བཅུ་ཕྲག་རིག་གི་གཞུང་གི་རིག་ཕྲག་བཅུ། །
ཕྲ་རིག་དཔྱོད་པས་མཁས་པས་དཔྱོད་རིག་ཕྲ། །
གཞུང་ལུགས་གདམས་པར་བཤར་བར་གདམས་ལུགས་གཞུང་། །
ཚིག་སྦྱོར་ངག་ལ་མཁས་ལ་ངག་སྦྱོར་ཚིག །
རིག་པའི་གནས་ཀྱི་ཆུ་ཆེན་བརྒལ་བ་ལ། །
བརྩོན་འགྲུས་གྲུ་གཟིངས་ཆེན་པོར་ལེགས་བཞུགས་ནས། །
ཕ་རོལ་མཁས་དབང་ས་དེར་བསྐྱོད་དགོས་པས། །
སྒྱིད་ལུག་སྐྱིད་འདོད་བསམ་པའི་གདོན་འདྲེ་རྣམས། །
རང་སེམས་ཀུན་ཟས་བསྲེགས་ནས་ཚར་དུ་གཅོད། །
རང་ཡུལ་མཐོང་སྨོན་ལྗོངས་འདི་གོང་འཕེལ་དང་། །
མེས་པོ་རྣམས་ཀྱིས་སྤྱན་ཡངས་གཟིགས་པའི་སྐབས། །
སྤྲོ་བ་ཆེས་ཆེར་སྐྱེས་པའི་ལས་ལ་འབུངས། །
ད་ལྟ་ཉིད་དང་རང་ཉིད་སོ་སོ་ནས། །
བཅོས་མིན་དོན་གཉེར་དགོས་པ་ཡིད་དུ་འཇོག །
      ཅེས་སྨྲས་པས་བྱ་ཚོགས་རྣམས་ཀྱང་ཁུ་བྱུག་གི་བཅོས་མིན་གྱི་གཏམ་ལ་ཡིད་ཀྱི་སྤྲོ་བ་ཆེས་ཆེར་སྐྱེས་པ་དང་ལྷག་པར་པུ་ཤུད་དང་ཁང་བྱིའུ་སྒྲོལ་མ་ལ་སོགས་ན་གཞོན་ཉུང་ཤས་ཀྱི་བློ་ཡུལ་མུན་པའི་གླིང་དུ་གློ་བུར་རྟ་བདུན་ཤར་བ་ལྟར་བྱུང་ཞིང་།   ཁོང་ཚོ་ཡང་རང་སྐྱོན་ངོས་ཟིན་གྱིས་སྔར་བྱས་ལ་བློ་འགྱོད་དྲག་པོ་དང་ཕྱིན་ཆད་འབད་འབུངས་ལྷོད་མེད་བྱ་རྒྱུའི་སེམས་ཤུགས་ཀྱི་རྦ་རླབས་གོང་དུ་འཕྱུར་བས་ཕྱེ་ལེབ་རླུང་གིས་འདེད་པ་བཞིན་པུ་ཤུད་ཀྱི་རང་དབང་མེད་པར་གྲལ་གྱི་དབུས་སུ་ལངས་ནས་འདི་སྐད་ཅེས་སྨྲས་སོ།
ཀྱེ་ཀྱེ་བྱ་ཚོགས་སྙན་ལམ་གསན་པར་ཞུ། །
པུ་ཤུད་ང་དང་ཁང་བྱིའུ་སྒྲོལ་མ་སོགས། །
བྱ་གཞོན་ཉུང་ངུའི་ཚུལ་མིན་སྤྱོད་པ་ལ། །
འདིར་འདུས་བྱ་ཚོགས་ལྷག་དོན་ཁུ་བྱུག་སོགས། །
བརྩེ་བའི་ཐུགས་ཀྱི་རྒྱ་མཚོའི་གོས་ཅན་ནས། །
ལྷག་བསམ་གཏམ་གྱི་ཨུཏྤལ་མེ་ཏོག་བཞད། །
བདག་གིས་གོང་སྨོས་ངག་འཐལ་གཏམ་དེ་དག །
འདིར་ཚོགས་བྱ་ཚོགས་དབུས་སུ་མཐོལ་བཤགས་ཞུ། །
བདག་དང་བདག་འདྲའི་བྱ་གཞོན་ཉུང་ཤས་ཀྱིས། །
མྱོས་བྱེད་ཆང་འཐུང་ཚུལ་མིན་སྤྱོད་ལོག་སྤེལ། །
ཆ་ལུགས་ངན་ལ་ཐ་ཤལ་གར་འཁྲབ་ཀྱིས། །
རྣམ་གཡེང་ངང་ནས་ལང་ཚོ་སྐྱེལ་གྲབས་བྱས། །
ཆུ་ཕྱེད་སུམ་པའི་ཤེས་ལྡན་ཀུ་ཅོ་ཆེ། །
ཕྱི་རྫིག་ནང་སྟོང་ཚུལ་ལ་སྐྱུག་རེ་བྲོ། །
བསམ་བཞིན་བསམ་བཞིན་བློ་འགྱོད་གཏིང་ནས་སྐྱེ། །
སྔོན་བྱོན་མཁས་པའི་ངག་གཏམ་དངོས་གནས་བདེན། །
བདེ་བ་ཆུང་ལ་ཆགས་པའི་སྐྱེ་བོ་དག །
ཆེན་པོའི་བདེ་བ་ཐོབ་པའི་སྐབས་མི་སྲིད། །
གཏམ་དེ་ཁོ་བོར་གསུངས་པ་མ་ཡིན་ཡང་། །
དོན་དམ་ཁོ་བོར་གསུངས་པ་ཉིད་དང་མཚུངས། །
བདག་དང་བདག་འདྲའི་བྱ་རིགས་གཞོན་སྐྱེས་ཚོ། །
ད་ནི་སྙིང་རུས་བསྐྱེད་ན་སྐྱེ་རན་འདུག །
བློ་དང་ཐོབ་པ་བསྒྲུབ་དང་བསྒྲུབ་མིན་ནི། །
བླུན་པོ་དང་ནི་མཁས་པའི་འབྱེད་ཆོས་རེད། །
རྨིག་རྗེས་ཆུ་བཀང་སླ་བཞིན་བློ་ཆུང་ཚོས། །
ཡོན་ཏན་ཕྲན་བུ་ཆེན་པོར་འཛིན་པ་ནི། །
བླུན་པོ་མངོན་སུམ་ཡིན་པ་ཕྲན་གྱིས་རྟོགས། །
ད་ནས་བཟུང་སྟེ་སྔར་བྱས་ཕྱི་འགྱོད་ཐོག །
རང་སེམས་རྟ་ལ་ངར་ཤུགས་ལྕགས་ཀྱིས་བསྐུལ། །
ངལ་བའི་ཐང་ལ་མྱུར་བར་ལེགས་བསྐྱོད་ནས། །
རྐང་དྲུག་བུང་བས་སྤྲང་རྩི་གསོག་པ་བཞིན། །
བྲེལ་བརྩོན་ངང་ནས་ཡོན་ཏན་ཤེས་བྱར་འབད། །
སྒྲ་བརྒྱ་པ་ཡི་ངར་སྐད་ལྟར་མིན་ལ། །
མི་འགྱུར་རྡོ་ལ་བྲིས་པའི་རི་མོ་ལྟར། །
བཅོས་མིན་ཡིད་ཀྱི་དམ་བཅའ་བརྟན་པོར་འགོད། །
      ཅེས་སྨྲས་སོ།   དེའི་སྐབས་ཚོགས་གྲལ་ཡོངས་སུ་གློ་བུར་དུ་ཅ་ཅོའི་རྦ་རླབས་གོང་དུ་འཕྱུར་བ་དང་ཀུན་གྱི་བཞིན་ནས་དགའ་བའི་འཛུམ་མདངས་ཀྱང་འཕྱུར།  བྱ་རིགས་ལ་ལས་ད་ནི་པུ་ཤུད་དང་ཁང་བྱིའུ་ལ་སོགས་པར་ཕན་ཡོད་ཀྱི་འགྱུར་ལྡོག་ཆེན་པོ་ཡོང་རྒྱུར་ཐེ་ཚོམ་ཅི་ཡོད།   གཞོན་སྐྱེས་ཚོས་འབད་པ་བྱེད་དགོས་པ་ནི་དགོས་ངེས་ཤིག་རེད་ཅེས་དང་།   ལ་ལས་གཞོན་སྐྱེས་ཚོའི་སེམས་ཤུགས་ཀྱིས་བྱ་ཚོགས་ཡོངས་ལ་སྐུལ་འདེད་ཆེན་པོ་ཞིག་ཐེབས་སོང་།   ང་ཚོས་ཀྱང་རྣམ་པ་གསར་པ་དང་བསྟུན་ནས་སློབ་སྦྱོང་བྱེད་དགོས་ཀྱི་འདུག་ཟེར།   ཡང་ལ་ལས་རང་རེའི་ཤུལ་འཛིན་པ་རྣམས་ནི་སྐྱེས་སྟོབས་ཀྱི་དཔལ་འབར་བ་ཞིག་ཡོད་པར་ར་འཕྲོད་བྱུང་བས་ང་ཚོ་ཡང་དགའ་སྤྲོ་དང་སྤོབས་པ་སྐྱེ་འོས་པ་ཞིག་རེད་ཟེར་བ་ལ་སོགས་པའི་གཏམ་གླེང་དུ་མ་བྱེད་བཞིན་དུ་གནས།
      སྐབས་དེར་གཡོན་གྲལ་གྱི་གྲལ་འགོ་ནས་བྱ་འུག་པ་ཞིག་ཡར་ལངས་ནས་བྱ་ཚོགས་ཡོངས་ལ་གུས་ཞབས་ཀྱི་རྣམ་པས་མགོ་བོ་སྒུར་སྒུར་ལན་གསུམ་བྱས་ནས་ཐལ་མོ་སྦྱར་ཏེ་འདི་སྐད་ཅེས་སྨྲས་སོ།         འདིར་དེ་རིང་འཚོགས་པའི་ཚོགས་གོ་ཡང་ཆོད་སོང་།  ཆུ་ལེན་པར་ཡོང་ནས་ཆུ་བན་ཡང་ཁེངས་སོང་།   ང་འུག་པས་འཇིག་རྟེན་བྱ་བའི་ཉམས་མྱོང་བརྒྱུད།   འུ་ཐུག་གི་གཏམ་དཔེ་འགའ་ཡང་ཞུ་རྒྱུ་ཡོད།   འུ་ཐུག   འུ་ཐུག   ཡོན་ཏན་མེད་པའི་མཁས་རློམས་བྱེད་མཁན་དེ་ཡང་འུ་ཐུག   འུ་ཐུག    ལག་རྩལ་མེད་པའི་དབུ་ལག་བཟོ་ཆེན་དེ་ཡང་འུ་ཐུག  འུ་ཐུག    གཞན་གཡར་དངོས་པོས་འཕྱོར་འདོད་བྱེད་མཁན་དེ་ཡང་འུ་ཐུག   འུ་ཐུག   དཀའ་བ་མ་སྤྱད་མཁས་འདོད་བྱེད་མཁན་དེ་ཡང་འུ་ཐུག   འུ་ཐུག   རང་མགོ་མི་ཐོན་གཞན་མགོ་འདོན་མཁན་དེ་ཡང་འུ་ཐུག   འུ་ཐུག  རང་གིས་མི་ཤེས་གཞན་ལ་ཁྲིད་མཁན་དེ་ཡང་འུ་ཐུག   འུ་ཐུག   རིག་པ་མི་བསྒྲུབ་མི་ཚེ་སྟོང་ཟད་དེ་ཡང་འུ་ཐུག  འུ་ཐུག   དམག་རྩལ་མི་ཤེས་དམག་དཔོན་བྱེད་པོ་དེ་ཡང་འུ་ཐུག  འུ་ཐུག   ཡོན་ཏན་མེད་པར་དཔོན་ཆེན་བྱེད་མཁན་དེ་ཡང་འུ་ཐུག  འུ་ཐུག   འཇོན་ཐང་མེད་པར་འཇོན་འཁུར་བྱེད་མཁན་དེ་ཡང་འུ་ཐུག   འུ་ཐུག   ཅེས་སྨྲས་པས་བྱ་ཚོགས་རྣམས་ཀྱི་གཏན་དེ་ནི་དངོས་གནས་དོན་དང་མཐུན་པ་ཞིག་རེད་སྙམ་པ་དང་།   པུ་ཤུད་དང་ཁང་བྱིའུ་སྒྲོལ་མར་ལྷག་པར་སློབ་གསོ་གཏིང་ཟབ་ཅིག་ཐེབས་ནས་སྔར་བས་འབད་འཐབ་བྱ་རྒྱུའི་རྣམ་འགྱུར་བསྟན།
      དེ་རྗེས་བྱ་ཏིང་ཏིང་སྒྲོལ་མ་ཡང་བྱ་ཚོགས་ཀྱི་གཏམ་ལ་ལྷག་པར་སྤྲོ་བ་སྐྱེས་ནས་མགྲིན་རྔ་དབང་མེད་དུ་དཀྲོལ་ཏེ་འདི་སྐད་ཅེས་སྨྲས་སོ།  ངས་ཀྱང་འཇིག་རྟེན་ཐོག་གཏིང་རིང་བའི་གཏམ་འགའ་ཞིག་ཞུ་རྒྱུ་ཡོད།  མཐའ་མེད་ཆུ་གཏེར་རྒྱ་མཚོ་དེ་ཡང་གཏིང་རིང་།  གཏིང་རིང་།  མཁས་པ་ཆེན་པོའི་བློ་གྲོས་དེ་ཡང་གཏིང་རིང་།  གཏིང་རིང་།  གཡོ་སྒྱུ་ཅན་གྱི་རྫུན་གཏམ་དེ་ཡང་གཏིང་རིང་།  གཏིང་རིང་།  འཇིག་རྟེན་ཐོག་གི་བྱ་བ་དེ་ཡང་གཏིང་རིང་།  གཏིང་རིང་།  ཆོག་ཤེས་མེད་པའི་འདོད་པ་དེ་ཡང་གཏིང་རིང་།  གཏིང་རིང་།  འཇིག་རྟེན་རྒན་པོའི་གདམ་ངག་དེ་ཡང་གཏིང་རིང་།  གཏིང་རིང་།  བཅུ་ཕྲག་ཤེས་བྱའི་རིག་པ་དེ་ཡང་གཏིང་རིང་།  གཏིང་རིང་།  ཚོད་མེད་ཅན་གྱི་ཆང་འཐུང་དེ་ཡང་གཏིང་རིང་།  གཏིང་རིང་།  སྐྱེ་བོ་ངན་པའི་ཧམ་སེམས་དེ་ཡང་གཏིང་རིང་།  གཏིང་རིང་ཞེས་སྨྲས།  དེ་འཕྲལ་ཕོ་རོག་ཅིག་ཀྱང་རང་གི་གྲལ་གནས་ནས་ཡར་ལངས་ཏེ་འདི་སྐད་ཅེས་སྨྲས་སོ།  གྲོགས་ཡོད།  གྲོགས་ཡོད།  ཆུང་དུས་ཤེས་བྱ་སྦྱངས་ན་རྒས་དུས་ཡོན་ཏན་གྲོགས་ཡོད།  གྲོགས་ཡོད།  ཕ་མའི་བསླབ་བྱ་ཡིད་ལ་བཟུང་ན་སྐྱོན་མེད་འཚར་བའི་གྲོགས་ཡོད།  གྲོགས་ཡོད།  རྒྱུན་དུ་སློབ་གཉེར་འབད་བརྩོན་བྱས་ན་མཁས་པར་འགྱུར་བའི་གྲོགས་ཡོད།  གྲོགས་ཡོད།  བྱ་ལུགས་བྱེད་ལུགས་བཟང་པོ་ལྡན་ན་ཀུན་དང་མཐུན་པའི་གྲོགས་ཡོད།  གྲོགས་ཡོད།  རྟག་ཏུ་སྨན་པ་བཟང་པོ་བསྟན་ན་ལུས་ནད་འཇོམས་པའི་གྲོགས་ཡོད།  གྲོགས་ཡོད།  ཤེས་ལྡན་དཔོན་བཟང་གོང་དུ་བཀུར་ན་མི་དམངས་སྐྱིད་པའི་གྲོགས་ཡོད།  གྲོགས་ཡོད།  རྒྱུན་དུ་གྲོགས་མཆོག་བཟང་པོ་བསྟེན་ན་དེ་ལྟར་ཆགས་རེའི་གྲོགས་ཡོད།  གྲོགས་ཡོད།  དགེ་རྒན་ཤེས་བྱ་ཡོན་ཏན་ཆེ་ན་སློབ་གཉེར་སྦྱང་བཟང་གྲོགས་ཡོད།  གྲོགས་ཡོད།  ཀུན་ལ་ཕན་སེམས་ཆེས་ཆེར་བཅངས་ན་དེ་ལ་བཀུར་བའི་གྲོགས་ཡོད། གྲོགས་ཡོད་ཅེས་སྨྲས་སོ།   དེ་ནས་དེ་ཕོ་མཚའ་ལུས་ཀྱང་རང་གི་གྲལ་སྟར་ནས་ཡར་ལངས་ཏེ་འདི་སྐད་སྨྲས་པར།   དགོས་ཀྱི།   དགོས་ཀྱི།    ཕོ་ལ་དཔའ་རྩལ་ཆེ་ཡང་རྒྱབ་ལ་དཔུང་ཞིག་དགོས་ཀྱི།  དགོས་ཀྱི།  དཔོན་པོ་ཇི་ལྟར་མཐོ་ཡང་འབངས་ཀྱི་རྨང་གཞི་དགོས་ཀྱི།  དགོས་ཀྱི།  ཤེས་ལྡན་གཞོན་ནུ་ཡིན་ཡང་ཤ་ཚའི་བསླབ་དགོས་ཀྱི།  དགོས་ཀྱི།  མཁས་པ་ཆེན་པོ་ཡིན་ཡང་རྒྱུན་དུ་སྦྱངས་བརྩོན་དགོས་ཀྱི།  དགོས་ཀྱི།   ལྟ་བ་ལྷ་དང་མཉམ་ཡང་ཀུན་ལ་བསྟུན་མཁས་དགོས་ཀྱི།  དགོས་ཀྱི།   གྲོགས་པོ་ཤིན་ཏུ་མཛའ་ཡང་ཕན་ཚུན་སྐྱོན་བརྗོད་དགོས་ཀྱི།  དགོས་ཀྱི་ཞེས་སྨྲས་རྗེས་རང་གྲལ་དུ་བསྡད་དོ།
      དེ་ནས་བྱ་ཚོགས་ཀྱི་ནང་དུ་ལོ་ན་རྒན་པས་ན་གཞོན་ཚོར་རང་ཉིད་ཀྱི་ཡོན་ཏན་ཤེས་བྱ་རྣམས་སྦ་གསང་མེད་པར་སློབ་རྒྱུ་དང་བློ་ཁོག་ཆེན་པོས་ཁོང་ཚོ་བེད་སྤྱོད་གཏོང་རྒྱུ།   དར་མ་ཚོས་ཀྱང་རང་གི་ད་ཡོད་ཤེས་བྱར་ཁེངས་སེམས་མི་འཆང་བར་རྒྱུན་མཐུད་ནས་སློབ་སྦྱོང་བྱ་རྒྱུ་དང་རྒན་པོར་གཞོགས་འདེགས་ལེགས་པར་བྱས་ནས་གཞོན་ནུ་ཚོར་སློབ་གསོ་རྒྱག་རྒྱུ།   ན་གཞོན་ཚོས་ཀྱང་ཕན་ཚུན་རོགས་རམ་དང་བྱ་ཚོགས་ཀྱི་སློབ་གསོའི་ས་བོན་རྣམས་རང་ཡིད་འཛིན་མའི་ཁྱོན་དུ་བཏབ་ནས་མྱུ་གུ་སྐྱེ་བ་དང་།   ལྗོན་པ་རྒྱས་པ།   འབྲས་བུ་འདོགས་པ་བཅས་བྱ་རྒྱུའི་རྣམ་པ་གཅིག་མཇུག་གཉིས་མཐུད་ཀྱིས་བསྟན་པས་བྱ་ཆེན་ཁུ་བྱུག་ཡིད་ཀྱི་གཏིང་ནས་སྤྲོ་བའི་ཉིན་བྱེད་ཀྱི་ཟེར་འཕྲོས་པས་བཞིན་རས་པད་མའི་འདབ་མ་ལྷུག་པོར་གྲོལ་ནས་འདི་སྐད་ཅེས་སྨྲས་སོ།  
སླར་ཡང་ཁྱེད་ཚོའི་སྙན་དུ་ཞུ་རྒྱུ་ལ། །
འདིར་འདུས་བྱ་ཚོགས་སེམས་བཟང་ལྷན་རྒྱས་ཀྱིས། །
སེམས་རྩ་འཁོལ་པོས་རྣམ་གཡེང་གཞོན་སྐྱེས་ཚོར། །
གཅེས་སྐྱོང་སློབ་གསོ་གནང་བ་ཤིན་ཏུ་ལེགས། །
རང་རེའི་ཕུགས་བསམ་ཡིད་དུ་འོང་བ་དེ། །
མི་རིང་མངོན་པར་ལེགས་སྒྲུབ་ཡོང་ངེས་པས། །
རྒན་པོ་བདག་ཀྱང་ཡིད་ལ་སྤྲོ་བ་འཕེལ། །
གསོན་དང་གསོན་དང་གཅེས་པའི་གཞོན་ནུའི་ཚོགས། །
བདེ་ཐང་བག་ཡོད་ལམ་དུ་མྱུར་བགྲོད་ནས། །
མཁའ་ལྡིང་ཕྲུ་གུར་རྩལ་ལག་རྫོགས་པ་དང་། །
ངང་ཕྲུག་རྐྱལ་རྩལ་གཟེངས་སུ་ཐོན་པ་བཞིན། །
བློ་ལྡན་གཞོན་ནུས་ཞུམ་མེད་དཔའ་སྐྱེད་ཅིག །
      ཅེས་སྨྲས།  དེ་ནས་ནེ་ཙོས་བྱ་ཚོགས་ལ་ད་ནི་རང་རང་སོ་སོའི་ཡུལ་ཕྱོགས་སུ་འཕུར་ནས་རང་ནུས་ཀྱི་བྱེད་སྒོ་ཁག་ལ་ཞུགས་དགོས་པ་དང་གྲུབ་འབྲས་ཆར་ལྡན་ཟླ་བའི་མ་མ་བཞིན་འཕེལ་བར་འབད་དགོས་པ་ལ་སོགས་པའི་རེ་བ་བཏོན་ནས་བྱ་ཚོགས་གྲོལ་ཞིང་།  རྒོད་པོས་ཐོག་དྲངས་བྲག་བྱ་དང་།   རྨ་བྱས་ཐོག་དྲངས་རྒྱ་བྱ།   སྐྱུང་ཀས་ཐོག་དྲངས་ཐང་བྱ།  མཚའ་ལུས་ཐོག་དྲངས་ཁྱིམ་བྱ།   གོང་མོས་ཐོག་དྲངས་སྤང་བྱ།   ནེ་ཙོས་ཐོག་དྲངས་མོན་བྱ་ལ་སོགས་རང་གནས་སུ་འཕུར།  དུས་དེ་ནས་བཟུང་བྱ་རིགས་རྒན་གཞོན་བར་མ་ཀུན་གྱིས་རང་ཁྲིམས་ཐེག་པ་འཁུར་ལེན་ཐོག་སྐྱོན་སྤངས་དགེ་སྒྲུབ་དང་།   ཕན་ཚུན་གཅིག་ཕན་གཅིག་གྲོགས་ཀྱིས་དཔུང་ཆེན་རྒྱང་སྐྱོད་བྱེད་པའི་འཕུར་རྩལ་སྦྱངས་བརྩོན་དང་རྒྱུན་དུ་བག་ཡོད་ཚུལ་ལྡན་གྱི་སྒོ་ནས་རང་རང་ཚང་གསོ་ཁྱིམ་སྐྱོང་གི་བྱ་བར་འབད་འབུངས་ཀྱིས་ཞུགས་པ་བཅས་ཀྱིས་མཐོང་བ་ཀུན་སྨོན་གྱི་ཚལ་དེར་སྔར་བས་བདེ་ཞིང་སྐྱིད་པའི་དཔལ་ལ་སྤྱོད་པར་གྱུར་ཏོ།།།།