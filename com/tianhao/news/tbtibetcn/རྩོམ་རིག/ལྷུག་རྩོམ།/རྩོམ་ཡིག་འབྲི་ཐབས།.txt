རྩོམ་ཡིག་འབྲི་ཐབས།
སྔོན་དུ་གླེང་བ།
མཁས་པའི་མདུན་སར་ངོམས་པའི་རྒྱན་གྱི་མཆོག།ལག་ལེན་གསེར་གྱི་ཐིགས་པའི་ཉིང་ཁུ་གང༌།།རིག་པ་དཔེ་ཐོག་འགོད་པའི་ལག་ལེན་གྱི།།རྩོམ་ཡིག་འབྲི་ཐབས་མདོར་བསྡུས་བརྗོད་ལ་སྤྲོ།།
      དེ་ལ་རྩོམ་རིག་ནི་ངག་གི་རིག་བྱེད་དང་འབྲེལ་བའི་སྒྱུ་རྩལ་གྱི་རྣམ་གྲངས་ཤིག་ཡིན་ལ།རྣམ་གྲངས་འདི་ཉིད་མཁས་པའི་དཔང་རྟགས་དང༌།མཛངས་པའི་ལག་རྗེས་ཤིག་ཀྱང་ཡིན།མཁས་པའི་བྱ་བ་ལ་འཆད་རྩོད་རྩོམ་གསུམ་ཉིད་དུ་བགྲང་ཞིང༌།དེ་དག་གི་ནང་ནས་ཀྱང་རྩོམ་པ་ནི།མཁས་པའི་བྱ་བ་ཀུན་གྱི་ནང་ནས་ཆེས་གལ་ཆེའི་རང་བཞིན་ལྡན་པ་ཞིག་ཡིན།རིག་པའི་རྣམ་གྲངས་འདི་ཉིད་ནུབ་ཕྱོགས་པའི་རྒྱལ་ཁབ་ནང༌།དང་པོ་ཇི་ལྟར་བྱུང་བ་དང༌།བར་དུ་ཇི་ལྟར་དར་བ།ད་ལྟར་ཇི་ཙམ་འཕེལ་བའི་བྱུང་རིམ་ནི་ཤིན་ཏུ་རིང་ལ།དེ་བཞིན་ཤར་ཕྱོགས་པའི་ནང་དུའང་རྩོམ་རིག་གི་བྱུང་དར་འཕེལ་གསུམ་གྱི་ལོ་རྒྱུས་ནི་ཤིན་ཏུའང་རིང་པོ་ཡིན།བྱེ་བྲག་བོད་ཀྱི་རྩོམ་རིག་གི་བྱུང་རིམ་ནི།བོད་ཀྱི་འགྲོ་བ་མིའི་འཕེལ་རིམ་མགོ་བཙུགས་པ་ནས་ད་ལྟའི་བར་ཇི་ལྟར་བྱུང་ཞིང་དར་བ་དང༌།འཕེལ་ཞིང་རྒྱས་པའི་ལོ་རྒྱུས་ཀྱི་རྒྱུད་རིམ་ཐུང་ཐུང་མིན་ལ།ཉུང་ཉུང་ཡང་མིན།བྱུང་རིམ་དེ་རིགས་ཕྱོགས་བསྡོམས་བརྒྱབ་ནས་ཞུ་ན།བོད་ཀྱི་གདོད་མའི་རྩོམ་རིག་དང༌།སྲོལ་རྒྱུན་རྩོམ་རིགརང་མོས་རྩོམ་རིག་གསུམ་དུ་འདུ་བ་ཡིན།རྩོམ་རིག་གང་ཞིག་ཡིན་ཡང་དེའི་གཞི་བཅོལ་ས་རིག་པའི་གཞུང་ལུགས་ཤིག་དགོས་པ་ནི།བཤད་མ་དགོས་པར་ཆོས་ཉིད་ཀྱི་རང་བཞིན་ལྡན་པ་ཞིག་ཡིན།རིག་པའི་གཞུང་ལུགས་ཀྱི་སྒྲོམ་གཞི་ལྡན་པའི་རྩོམ་རིག་ལ་ནང་གསེས་ཀྱི་དབྱེ་བ་ནི་རྟ་མོག་གི་སྤུ་ལྟར་མང་ལ།དེ་དག་རེ་རེ་ལའང་ཐུན་མོང་མིན་པའི་ཁྱད་ཆོས་ལྡན་པའི་སྒྱུ་རྩལ་གྱི་ཉམས་འགྱུར་དང༌།བྲོ་བའི་ཁྱད་པར་མི་འདྲ་བ་རེ་རེ་ལྡན་པའང་བཤད་མ་དགོས་པ་རེད།ང་ཚོས་རང་རང་ལ་ལྷན་སྐྱེས་སུ་ལྡན་པའི་སེམས་ཁམས་ཀྱི་ཁ་ཕྱོགས་དང༌།དབང་པོའི་མཐོང་སྣང་མི་འདྲ་རེ་ཡོད་པའི་ཡུལ་ཅན་གྱི་སྒེའུ་ཁུང་དེ་དག་ནས།རང་ཡུལ་གང་དང་གང་ཞིག་ལ་འཇལ་བའི་སྐབས།མཐོང་སྣང་དང་བསམ་སྣང་མི་འདྲ་རེ་ཡོང་གི་ཡོད་ལ།མཐོང་སྣང་དང་བསམ་སྣང་མི་འདྲ་བའི་བརྗོད་པ་རེ་རེ་ཡང་ངག་ལམ་ནས་རང་བཞིན་གྱིས་བརྡོལ་འོང་བ་དེ་ནི།སྡེབ་བསྒྲིགས་མ་བྱས་པའི་རྩོམ་རིག་གི་ཆ་ལག་ཡིན་ལ།དེ་ནི་གཡོས་སྦྱོར་མ་བྱས་པའི་ཁ་ཟས་ཀྱི་རྒྱུ་ཆ་དང་ཡང་མཚུངས་པ་ཡིན།དེ་ཉིད་ཡིག་ཐོག་ཏུ་བསྒྲིགས་པའི་རྩོམ་རིག་གི་རྒྱུད་རིམ་ནི།རྩོམ་རིག་གི་གཞི་རྐང་དང་པོ་འཛུགས་ས་དེ་ཡིན།རྐང་པ་འཛུགས་ས་འདི་ནས་འགྲོ་ཐུབ་པ་དང༌།འགྲོ་བ་ནས་རྒྱུག་པ།རྒྱུག་པ་ནས་མཆོང་བའི་རྒྱུད་རིམ་གྱི་མགོ་འཛུགས་བྱེད་ས་ལྟེ་བ་དེ་ཡང་འདི་ཉིད་ཡིན།དེར་བརྟེན་ང་ཚོས་རྩོམ་རིག་གི་ལམ་བུ་ལ་སྒྱུ་རྩལ་གྱི་གོམ་པ་རྒྱག་དགོས་ན། མགོ་འཛུགས་བྱེད་ས་དང་དབུ་ཁྱུད་འབྲི་ས་དེ་འདི་ནས་ཡིན། རྩོམ་ཡིག་འབྲི་ཐབས་དངོས།      མཁས་པའི་བྱ་བ་ལ་མུ་མཐའ་མེད་ཅིང་བཟང་པོའི་བྱ་བཞག་ལ་ས་མཚམས་མེད།བྱ་བཞག་དང་མཛད་རྗེས་ཇི་འདྲ་ཞིག་གིས་ཀྱང་བསྒྲུན་དུ་མེད་པ་ནི་རྩོམ་རིག་ཁོ་ན་ཡིན།འོ་ན་རྩོམ་ཡིག་འབྲི་བར་མགོ་གང་ནས་འཛུགས་དགོས་སམ།མཇུག་ཇི་ལྟར་བསྐྱལ་དགོས་སམ།ཞེས་པའི་འདྲི་བ་འདི་གཉིས་ཆེད་དུ་མངགས་ནས་འདྲི་མི་དགོས་པར་རང་བཞིན་གྱིས་སླེབས་འོང་བའི་རང་བྱུང་གི་འདྲི་བ་རྡོག་རྡོག་གཉིས་ཡིན།ཁྱོད་ཀྱིས་རྩོམ་ཡིག་འབྲི་བའི་མགོ་ཇི་ལྟར་འཛུགས་དགོས་སམ།ཁྱོད་ཉིད་རྩོམ་རིག་གི་འཇིག་རྟེན་ཉུལ་བའི་ཐོག་མར་དབྱངས་གསལ་སོ་བཞིའི་འགྱུར་ཁུག་ལ་བྱང་ཆུབ་པ་ནས།སུམ་རྟགས་དག་གསུམ་གྱི་ཕ་ཁྱིམ་ལའང་ནང་བྱན་ཆུབ་པའི་ཆ་རྐྱེན་ལྡན་པ་ནི་བཤད་མ་དགོས་པའི་ཐོགཁྱོད་རང་རྩོམ་རིག་གི་འཇིག་རྟེན་ལ་ལྟ་འདོད་ཀྱི་མིག་དང་འགྲོ་འདོད་ཀྱི་རྐང་པ་ལྡན་དགོས།གལ་ཏེ་ཁྱོད་རང་རྩོམ་རིག་ལ་དུངས་ན།ལྷོད་མེད་པའི་སྤྲོ་བའི་དུངས་སེམས་དེ་ནམ་ཡང་མི་འདོར་བར་སྒྱུ་རྩལ་གྱི་མཛེས་བཀོད་ལ་ཚོར་སྣང་གི་གསོན་ཤུགས་སྦར་དགོས།ཁྱོད་ཀྱིས་གསོན་ཤུགས་འཕར་བའི་ཚོར་བའི་མྱོང་བྱང་ཐོག་མར་དགོད་ས་དེ།ཁྱོད་རང་རྩོམ་རིག་གི་འཇིག་རྟེན་འགྲིམས་པའི་ཐག་ཟམ་ཕྲ་མོ་དེ་ཡིན།ཐག་ཟམ་དེའི་ཐོག་ནས་ཁྱོད་ཀྱི་གོམ་པ་དང་པོ་སྤོ་ཐབས་ཉག་གཅིག་ནི།ཤོག་ཐོག་ཏུ་ཕབ་པའི་ཚོར་བའི་ནག་རིས་དེ་ཡིན།ཚོར་བའི་ནག་རིས་ཀྱི་སྣང་བརྙན་འདི་བསྐྲུན་པར་ཐོག་མར་བྱིས་པ་གོག་ནས་ལངས་པ་དང༌།བྱེའུ་ཚང་ནས་འཕུར་པའི་གདེང་ཆ་ནི།ཁྱོད་ཀྱི་ཉིན་རེའི་ཚོར་བ་དང་འབྲེལ་བ་ཡོད་པའི་རྩོམ་རིག་ཐུང་ཐུང་དང༌།ཆུང་ཆུང༌།ཉུང་ཉུང་འབྲི་བའི་ངལ་བ་དང་དུ་ལེན་རྒྱུ་དེ་ཡིན།ཁྱོད་ཀྱིས་རྩོམ་རིག་གི་ཞིང་ཁམས་ཉུལ་བར་འདོད་ན་རང་ཉིད་ཀྱི་ཉིན་རེའི་འཚོ་བ་དང་འབྲེལ་བའི་སྒྱུ་རྩལ་གྱི་མཚན་མདངས་བཀྲ་བའི་ཉིན་ཐོ་བྲིས་དང༌།ལྐོག་འགྱུར་དང་རྟོག་བཟོས་ཉམས་འགྱུར་གྱི་འདྲ་འབག་གཡོག་པའི་ཉིན་ཐོ་བྲིས་དང༌།ད་བཟོད་སྣག་ཤོག་གི་བར་དུ་འཚང་བའི་ཁྱོད་ཀྱི་གྲིབ་གཟུགས་ལ་གསོན་ཤུགས་ཀྱི་གཡོ་འགུལ་ལྡན་པའི་རྣམ་ཤེས་གསར་པ་ཞིག་ཞུགས་པ་ཡིན།ཁྱོད་ཀྱིས་རྩོམ་རིག་གི་འཇིག་རྟེན་ལ་གཟིགས་མོ་སྤྲོ་ན།མཐོང་ཐོས་དངོས་བྱུང་གི་སྙན་ཚིག་བྲིས་དང༌།རྟོག་འཆར་དང་ཚོར་སྣང་འདྲེས་པའི་སྒྱུ་རྩལ་གྱི་མཛེས་བཀོད་བྱོས་དང༌། ད་བཟོད་ཁྱོད་ཉིད་འཁྲུལ་སྣང་དང་དངོས་བདེན་བར་གྱི་སྒྱུ་རྩལ་མཁན་པོའི་གོ་ས་ལ་རེག་པ་ཡིན་ལ། སྨྱུག་རྩེ་དང་ཤོག་ངོས་བར་ནས་ཉམས་དང་འགྱུར་གྱི་གསོན་ཤུགས་གསར་པ་ཞིག་ཀྱང་འཕར་ངེས་ཡིན།ཁྱོད་རང་རྩོམ་རིག་གི་རོལ་དབྱངས་ཉན་པར་འདོད་ན།འཚོ་བ་དངོས་ཀྱི་སྙོག་འཛིང་ལ་ཞིབ་འདང་ཐེབས་ངེས་ཀྱི་སྒྲུང་ཐུང་བྲིས་དང༌།འཆལ་ཡན་དང་འཁྲུལ་རྟོག་གི་འབག་གོས་བཀླུབས་པའི་སྒྲུང་རྩོམ་བྲིས་དང༌།ད་བཟོད་ཁྱོད་ཉིད་ཚོར་བ་དངོས་ལ་རེག་པའི་མྱོང་བྱང་དང༌།རྟོག་འཆལ་ཀློང་ན་རྩེན་པའི་རྨི་ལམ་འགུག་མཁན་གྱི་མིག་འཕྲུལ་བ་དང་སྒྱུ་མ་མཁན་ཞིག་འགྱུར་ངེས་ལ།དེ་ནི་ཁྱོད་ཉིད་རྩོམ་རིག་གི་རོལ་དབྱངས་ཉན་པའི་གདེང་ཆ་དང་ཁོ་ལག་ཡག་ཤོས་དེ་ཡིན།གལ་ཏེ་ཁྱོད་རང་རྩོམ་རིག་ལ་ཐོས་པའི་བག་ཆགས་འཐུག་པ་དང་བསམ་པའི་རིག་ཚུལ་ཟབ་པའི་ཚོར་རྟོག་རྣོན་པོ་ཞིག་དགོས་ན།ཁྱོད་ཀྱི་གོམ་པའི་རྡོག་སྣེ་གཙུག་ལག་གཏེར་དུ་འཁྱིལ་པའི་དཔེ་མཛོད་ལ་གཏོད་དང༌།ཁྱོད་ཀྱི་མིག་ཟུང་གནའ་དེང་གི་མཁས་པས་བསྐྲུན་པའི་དཔེ་ཚོགས་ཀྱི་ཁོག་པའི་ནང་འཛུལ་དང༌།ད་བཟོད་ཁྱོད་ལ་སྔར་ན་མེད་པའི་མཐོང་ཐོས་ཀྱི་བག་ཆགས་གསར་པ་ཞིག་བསག་འོང་ལ།ཕྱིན་ཆད་ཕན་པའི་ཚོར་བའི་མྱོང་བྱང་གི་ཁ་བྱང་གསར་པ་ཞིག་རྙེད་འོང༌།གལ་ཏེ་ཁྱོད་རང་འཇིག་རྟེན་དངོས་དང་རྟོག་འཆར་གྱི་སྣོད་བཅུད་མཐའ་དག་མཛེས་བཀོད་ཀྱི་སྣང་བརྙན་དུ་བསྡུས་ནས།རྩོམ་རིག་གི་བྱ་བཞག་ཅིག་བསྐྲུན་འདོད་ན།ཁྱོད་ཀྱིས་སྔ་ཕྱི་བར་གསུམ་དང༌།ཉིན་མཚན་དུས་དྲུགའགྲོ་འདུག་སྤྱོད་གསུམ།ཐ་ན་དུས་ཀྱི་རྒྱུ་བ་ཕྲ་མོ་ཚུན་ཆད་དུའང་མཐོས་ཐོས་མྱོང་གསུམ་གྱི་དངོས་པོ་རེ་རེ་བ་ཚུན་ཆད་ཀྱི་ཁྱད་ཆོས་དང་བྱེད་ལས།ངོ་བོ་དང་ནུས་པ། རྒྱུ་རྐྱེན་དང་མཇུག་འབྲས་བཅས་ལ་དོན་དངོས་དང་རྟོག་བཟོ་ཟུང་དུ་འབྲེལ་བའི་རྟོག་ཞིབ་ཀྱི་མིག་ཟུང་ཕྱེ་དགོས་ལ།དབྱེ་ཞིག་ཀྱི་དཔྱོད་སྒོ་འབྱེད་དགོས།རྩོམ་རིག་གི་ཞིང་ཁམས་འགྲིམས་པའི་སྒོ་ཆེན་འདི་ནས།རྩོམ་རིག་གི་འཇིག་རྟེན་ཉུལ་པའི་ལམ་ཁྱེར་འདི་ནས།ཁྱོད་རང་གོམ་པ་དལ་གྱིས་སྤོས་ན།ད་བཟོད་ཁྱོད་ཉིད་རྩོམ་རིག་གི་ཞིང་ཁམས་ལ་སླེབས་ངེས་ཡིན་ལ།སྒྱུ་རྩལ་གྱི་ལྟད་མོ་དངོས་གནས་དེ་མཐོང་ངེས་ཡིན།རྩོམ་རིག་གི་འཇིག་རྟེན་ཉུལ་བའི་བཙན་ས་ཟིན་པའི་ཉིན་མོ་དེར་ཁྱོད་ཀྱིས་ཅི་ཞིག་བྱེད་དགོས་སམ། འདི་ནི་ཁྱོད་ཀྱིས་དཀའ་བ་བརྒྱ་ཕྲག་སྤྱོད་པའི་རྒྱལ་ཁའི་མཐའ་མཇུག་གི་དྲི་བ་དེ་ཡིན།དྲི་བ་འདི་སླེབས་དུས་ཁྱོད་ཉིད་རྩོམ་རིག་གི་འཇིག་རྟེན་དུ་སྒྱུ་རྩལ་གྱི་གླུ་དབྱངས་ལེན་མཁན་གླུ་པ་གྲགས་ཅན་དེ་ཆགས་ཟིན་པ་ཡིན་ལ།རྟོག་བཟོའི་འཇིག་རྟེན་བསྐྲུན་པའི་འཆལ་ཡན་གྱི་མིག་འཕྲུལ་མཁན་པོའི་གོ་ས་ཡང་ཐོབ་ཟིན་པ་ཡིན།སྐབས་དེར་ཁྱོད་ཉིད་ཤིང་སྡོང་བཞིན་ཙོག་གེར་སྡོད་པའི་དུས་མིན་ལ།འབག་སྐུ་བཞིན་གསོན་ཤུགས་མི་དགོས་པའི་དུས་དེ་བས་མིན།སྐབས་དེར་ཁྱོད་རང་མང་ཚོགས་ཀྱི་རྨོངས་པ་སེལ་བའི་ཆེད་ཞུན་མར་བཞིན་འབར་དགོས་ལ།སྐབས་དེར་ཁྱོད་རྗེས་ལུས་ཀྱི་བཀག་རྡོ་གཏོར་བའི་ཆེད་འབར་རྫས་བཞིན་འགད་དགོས།སྐབས་དེར་ཁྱོད་རིག་གཞུང་གི་སྐྱེད་ཚལ་ཆེད་མེ་ཏོག་བཞིན་བཞེད་དགོས་ལ།སྐབས་དེར་ཁྱོད་མང་ཚོགས་ཀྱི་བསམ་བློའི་མྱུ་གུའི་ཆེད་ཆར་པ་བཞིན་འབབ་དགོས།མཐའ་བསྡོམས།རྩོམ་རིག་ལ་དགའ་བའི་ན་གཞོན་ཚོ།ཁྱོད་ཅག་རྩོམ་རིག་ལ་འཇུག་པའི་གྲུ་ག་ཆུང་ཆུང་ཞིག་འདི་ནས་བསྐྲུན་ཡོད་པའི་རེ་བ་ཞུ་རྒྱུ་ཡིན་ལ།གྲུ་ག་ཆུང་ཆུང་འདི་ནས་གོམ་པའི་རྡོག་སྣེ་དང་པོ་དེ།ཉི་མ་དེ་རིང་ནས་འཇོག་སྟེ་རྩོམ་རིག་གི་དབུ་ཁྱུད་གསར་པ་ཞིག་འབྲི་རྒྱུའི་རེ་བ་ཞུ་རྒྱུ་ཡིན།མཚམས་དང་ཚད་ལས་འགངས་པའི་སྒྱུ་རྩལ་གྱི།།སྣང་བརྙན་འབུམ་ཕྲག་འཆར་བའི་མེ་ལོང་ནི།།གནའ་དང་དེང་གི་རྩོམ་རིག་འཕྱུར་བའི་རླབས།།གཙུག་ལག་རྒྱ་མཚོ་མཛེས་པའི་རྒྱན་གྱུར་ཅིག།
ཤིས་སྨོན་བཅས་དགེ་མིང་ཟུར་ཙམ་འདྲེན་པ་བེ་རི་འཇིགས་མེད་ཀྱིས་ཝཱཎའི་ཆེས་མཐོའི་གཙུག་ལག་སློབ་གྲྭའི་ཆེན་མོའི་མགྲོན་ཁང་མགོན་མེད་ཟས་སྦྱིན་གྱི་ཡང་ཐོག་རང་ཤག་ཏུ་༢༠༡༠།༨།༡ཉིན་ཤར་མར་སྤེལ་བ་དགེ་ལེགས་འཕེལ།། །།