དུར་ཐང་གི་ངུ་འབོད།
དུར་ཐང་གི་ངུ་འབོད།
༡
ཁྱོད་རང་དར་ལྕོག་དང་ལྡེའུ་འབུམ་ལ་དད་ཞེན་ཆེ་བ་ཇི་བཞིན
ང་ནི་རྣམ་ཤེས་འདས་ལོག་གི་དུར་ཁྲོད་ལ་དུངས་ཞེན་དྲག
ཁྱོད་ཀྱིས་མཐོན་པོའི་རི་རྩེ་དང་དམའ་མོའི་ཆུ་འགྲམ་དུ་བསང་མེ་ལམ་ལམ་སྤར་ཏེ་རྩམ་སྐྱ་བྱུར་བུར་གཏམས་པ
བམ་ཁ་མཐུག་པའི་བག་ཆགས་ཞིག་གིས་ཚབ་མཚོན་ཡིན་ན
ཟུངས་ཁྲག་གི་ཆར་རྒྱུན་འབབ་སའི་མྱ་ངམ་གྱི་དུར་ཐང་དམར་པོར
དཀར་དམར་སེར་གསུམ་གྱི་མགོ་རུས་དག་ལས་རྐན་སྒྲ་མཆེད་པ
དུངས་བ་རྨ་མེད་ཅིག་དང་ན་ཟུག་བཟོད་མེད་ཅིག་གི་རྒྱུ་མཚན་ལོས་ཀྱང་ཡིན
༢
རྩྭ་སྐྱའི་ཕོན་པོ་དང་ལྗོན་ཤིང་གི་ལོ་མ་སེར་པོ
ས་ཆེན་པོའི་ངོ་གདོང་དུ་མྱ་ངན་དང་འཁྲེང་ཞེན་གྱིས་བསྐྱོད་དུས
གདུག་རྩུབ་ཀྱིས་གཡུགས་པའི་རླུང་འཚུབ་དམར་པོ་དང
སྡང་སྡིགས་ཀྱིས་འབབ་པའི་ཁ་བ་ནག་པོ་ཡང་
བྱང་ཐང་གི་དུར་ཁྲོད་འདིའི་མཛེས་རྒྱན་དང་གསོན་ཉམས་སུ་འགྲེང
༣
ཧི་མ་ལའི་རྫི་བོ་ཚོས་པོ་ཏ་ལའི་གཟི་འོད་གླེང་ཞིང
མ་ཕམ་གཡུ་མཚོའི་ཟབ་ཚད་གླེང་ནས
ཤ་ཁྲག་ལ་ཞེན་པའི་རི་སྤྱང་གི་ཁྱུ་ཚོགས
ནོར་ལུག་གི་བར་གསེང་དང་སྦྲ་ནག་གི་འདབ་རོལ་ཏུ
འཚང་འོང་བ་ཚོར་གྱིན་མི་འདུག
རྩྭ་ཐང་གི་བྲང་གཞུང་དང་དར་ལྕོག་གི་རྩིབ་ལོགས་སུ
ཀུ་ཅོ་སྒྲོག་པ་ཡང་ཐོས་ཀྱིན་མི་འདུག