བྱང་ཐང་གི་སྐྱོ་ཡུས་ཁེར་ལབ།
ཀ
      ངའི་མིང་ལ་བྱང་ཐང་ཟེར། ཡང་ལ་ལས་མྱ་ངན་གྱིས་ཁེངས་པའི་ཐང་ཆེན་ནམ་ཡང་ན་སྨིག་རྒྱུ་ཡི་རྒྱ་མཚོ་ཞེས་ཀྱང་འབོད།མིང་འདི་ནི་དེང་དུས་ཀྱི་མི་ཚོས་བཙན་འདོགས་བྱས་པ་ཞིག་ཡིན་པ་མ་གཏོགས། ཁོ་བོའི་ཕ་མེས་ནས་བཟུང་སྟེ་དེ་ལྟར་ཐོགས་ཡོད་པ་ནི་གཏན་ནས་མིན།
     ལོ་ངོ་བརྒྱ་ཕྲག་ཁ་ཤས་ཀྱི་ཡར་སྔོན་དུ། བདག་ཀྱང་དྲི་ཞིམ་ནགས་ཚལ་གྱི་ལོ་མས་ཕྱོགས་བཞིར་ཁེབས་ཤིང་། སྔོ་ལྗང་རྩི་ཏོག་གི་མགོ་བོ་ཁུར་དུ་དུད་པ། མེ་ཏོག་སྣ་ཚོགས་ཀྱི་བསུང་ངད་ཀུན་ཏུ་ལྡང་ལ་བྱ་བྱེའུ་ཁྲི་ཁྲག་གི་གླུ་སྐད་རི་ལུང་ཁེངས། རི་སྐྱེས་སྲོག་ཆགས་ཀྱི་དགའ་འབོད་ལྷང་ལྷག་ཐོས་ཤིང་། དྭགས་གསལ་ཆུ་མིག་གི་ལྷུང་སྒྲ་རྣ་བར་འཇེབས་པའི་གནས་མཆོག་ཡིད་དུ་འོང་བ་ཞིག་ཡིན་མོད། འོན་ཀྱང་། ད་ལྟ། ངའི་ཟླ་གསར་འདྲ་བའི་ལང་ཚོ་དེ་སུ་ཡིས་བཅོམ་མམ། དེ་རིང་། ངའི་མེ་ཏོག་བཞད་འདྲའི་མཛེས་སྡུག་དེ་སུ་ཡིས་འཕྲོག་སོང་།
      དེ་ནི་སྒེར་སེམས་ཆེ་བའི་མི་ལས་གཞན་སུ། ཁོ་ཚོས་ངའི་ཁ་སང་གི་འོད་སྟོང་འབར་བའི་ལོ་རྒྱུས་ཡོད་ཚད་འདི་ལྟར་རྩ་བརླགས་བཏང་སོང་།
       ཐོག་མར། ངའི་སྐྲ་ལོ་ལྟ་བུའི་ལྗོན་ཤིང་ཡོད་ཚད་བཅད་ནས་ཚར། དེ་ནས། ངའི་སྤུན་མཆེད་འདྲ་བའི་རི་དྭགས་ཐམས་ཅད་བསད་དེ་རྫོགས། མཐར་མར། ཐ་ན་བདག་གིས་རྒྱན་ཆར་ཉར་བའི་མེ་ཏོག་གི་ཚོགས་ཀྱང་ས་རུ་བསྲེས་སོང་། དེའི་རྐྱེན་གྱིས། གར་ཡོང་མི་ངེས་པའི་རླུང་དམར་གྱིས་བདག་ལ་འགྲམ་ལྕག་གཞུས་ཤིང་། དྲོད་ཚད་ལས་བརྒལ་བའི་ཉི་འོད་ཀྱིས་ང་ཡི་དབུགས་རྒྱུན་བསྒགས། སོལ་དུད་ལས་མཆེད་པའི་དྲི་བཙོག་གིས་ཁོ་བོའི་མཐོང་ལམ་སྒྲིབ་ཅིང་།འགྱིག་རུལ་གྱིས་བཀང་བའི་གད་སྙིགས་ཀྱིས་བདག་གི་ཡི་ག་འགགས།
       དུས་དེ་ནས་བཟུང་སྟེ། ངའི་ཟུངས་ཁྲག་གི་ཆུ་མིག་གཏན་དུ་བསྐམས། དུས་དེ་ནས་བཟུང་སྟེ། ང་རང་གློ་བུར་རྒས་ཐལ།
ཁ
       རང་མགོ་རྡོ་རྒྱག་གི་མི་འདི་ཚོ། ཇི་འདྲའི་ཡ་ང་བ་ཞིག་རེད་ཨང་། ལྟོས་དང་། ངའི་ཡ་ཆུང་ཁོག་ནས་གསེར་དངུལ་བྲུས། ངའི་མ་ཆུང་ནང་གི་སྣུམ་གཏེར་བཏོན། ད་དུང་། ངའི་རྐང་མར་དང་རྣག་ཁྲག་ལྟ་བུའི་རྨ་འབྲི་ཟུང་ཡང་འཇིབ་ནས་ཚར་སོང་བས།   གནམ་རྒན་མ། བདག་ཇི་ལྟར་གསོན་ནམ། གནམ་རྒན་མ། གསོན་ཐབས་བྲལ་བའི་ངའི་ཆོ་ངེ་དང་སྐྱོ་འབོད་གསན་ཨེ་བྱུང་། 
       ད་ནས་བཟུང་། ན་ཟླ་ཚོའི་གྲས་སུ་ང་ལ་ཁ་ངོ་མེད། ད་ནས་བཟུང་། ཕ་མ་བུ་བྲལ་ལྟ་བུའི་སྡུག་བསྔལ་དེ་བདག་གིས་མྱང་དགོས། དེའི་རྐྱེན་གྱིས། ངའི་ཞེ་སྡུག་པའི་མིག་ཆུར་བཞུར་མཚམས་བྲལ་ཞིང་། སེམས་སྨྲེང་བའི་ངག་སྒོར་སྡོམ་ཐབས་དབེན། ཐོས་ཨེ་བྱུང་། ཚུལ་འཆོས་དང་གཡོ་ཁྲམ་ལ་ལོབས་ཤིང་། རང་ཉིད་ཀྱི་ཕན་ཁེ་ཁོ་ན་སེམས་པའི་མི་ཚོ་ཡ། ངའི་མཛེས་སྡུག་དང་ལང་ཚོའི་མེ་ཏོག་ཧམ་འཕྲོག་བྱས་ཚར་རྗེས། ཁྱོད་ཚོས་བདག་གཏན་དུ་བརྗེད་ཐུབ་བམ། ཨ་ཤུ་རེ། ཉམ་ཆུང་ལ་སྙིང་རྗེ་བའི་གྲོགས་མེད་ང་འདི་ལྟར་འཆི་དགོས་སམ།
ག
     སྐེམ་རིད་དུ་གྱུར་ནས་ལོག་ལ་ཁད། ངལ་དུབ་གྱིས་མནར་བས་འཆི་ལ་ཁད་། དེའི་རྐྱེན་གྱིས། ངས་མི་ལོ་མང་པོའི་རིང་ལ་བྱ་ཁུ་བྱུག་གི་གསུང་སྙན་མ་ཐོས། དེའི་རྐྱེན་གྱིས། ངས་མི་ལོ་མང་པོའི་རིང་དུ་ཆར་ཐིགས་པ་གཅིག་གི་བསིལ་ངར་མ་རེག
       ཡིན་ནའང་། ཁོ་བོའི་སྐྱིད་སྡུག་ལ་སེམས་ཚེགས་བྱེད་མཁན་སུ་ཞིག་ཡོད། རྩ་བ་རུལ་བའི་བྲ་མ་ཁྱར་ཁྱོར་དང་མགོ་བོ་རྙིད་པའི་མེ་ཏོག་ཐར་ཐོར་རེ། ད་དུང་། གདོང་མདངས་ཡལ་བའི་རྨིགས་པའི་དཔུང་ཁྱུ་ཞིག་དང་། རྟེན་མེད་སྐྱབས་མེད་དུ་འཚོ་བའི་མང་པོ་ཞིག་དེ་ལྟར་གློ་བུར་དུ་འཇིག་སོང་།
ང་
     གནམ་རྒན་མ། རྒྱུ་མཚན་དེའི་དབང་གིས། ངས་སྐྱོ་ཡུས་འདི་མི་བཤད་ཀ་མེད་བྱུང་། གལ་ཏེ། སྐྱབས་མེད་མགོན་མེད་ཚོའི་སྐྱིད་སྡུག་ཡོད་ཚད་ཁྱོད་ཀྱིས་མཁྱེན་ཚུལ་དེ་བདེན་པ་ཡིན་ན། གནམ་རྒན་མ། ང་ལ་སྙིང་རྗེ་སྒོམས་དང་བདག་གིས་རང་ཉིད་ཀྱི་ཤོར་འདས་ཡོད་ཚད་ལ་སྐྱིན་ཚབ་ལེན་ན་འདོད། དེའི་རྐྱེན་གྱིས། ཐུགས་རྗེས་གཟིགས་རོགས་ཨང་།བྱང་ཐང་གི་སྐྱོ་ཡུས་ཁེར་ལབ།
ཀ
      ངའི་མིང་ལ་བྱང་ཐང་ཟེར། ཡང་ལ་ལས་མྱ་ངན་གྱིས་ཁེངས་པའི་ཐང་ཆེན་ནམ་ཡང་ན་སྨིག་རྒྱུ་ཡི་རྒྱ་མཚོ་ཞེས་ཀྱང་འབོད།མིང་འདི་ནི་དེང་དུས་ཀྱི་མི་ཚོས་བཙན་འདོགས་བྱས་པ་ཞིག་ཡིན་པ་མ་གཏོགས། ཁོ་བོའི་ཕ་མེས་ནས་བཟུང་སྟེ་དེ་ལྟར་ཐོགས་ཡོད་པ་ནི་གཏན་ནས་མིན།
     ལོ་ངོ་བརྒྱ་ཕྲག་ཁ་ཤས་ཀྱི་ཡར་སྔོན་དུ། བདག་ཀྱང་དྲི་ཞིམ་ནགས་ཚལ་གྱི་ལོ་མས་ཕྱོགས་བཞིར་ཁེབས་ཤིང་། སྔོ་ལྗང་རྩི་ཏོག་གི་མགོ་བོ་ཁུར་དུ་དུད་པ། མེ་ཏོག་སྣ་ཚོགས་ཀྱི་བསུང་ངད་ཀུན་ཏུ་ལྡང་ལ་བྱ་བྱེའུ་ཁྲི་ཁྲག་གི་གླུ་སྐད་རི་ལུང་ཁེངས། རི་སྐྱེས་སྲོག་ཆགས་ཀྱི་དགའ་འབོད་ལྷང་ལྷག་ཐོས་ཤིང་། དྭགས་གསལ་ཆུ་མིག་གི་ལྷུང་སྒྲ་རྣ་བར་འཇེབས་པའི་གནས་མཆོག་ཡིད་དུ་འོང་བ་ཞིག་ཡིན་མོད། འོན་ཀྱང་། ད་ལྟ། ངའི་ཟླ་གསར་འདྲ་བའི་ལང་ཚོ་དེ་སུ་ཡིས་བཅོམ་མམ། དེ་རིང་། ངའི་མེ་ཏོག་བཞད་འདྲའི་མཛེས་སྡུག་དེ་སུ་ཡིས་འཕྲོག་སོང་།
      དེ་ནི་སྒེར་སེམས་ཆེ་བའི་མི་ལས་གཞན་སུ། ཁོ་ཚོས་ངའི་ཁ་སང་གི་འོད་སྟོང་འབར་བའི་ལོ་རྒྱུས་ཡོད་ཚད་འདི་ལྟར་རྩ་བརླགས་བཏང་སོང་།
       ཐོག་མར། ངའི་སྐྲ་ལོ་ལྟ་བུའི་ལྗོན་ཤིང་ཡོད་ཚད་བཅད་ནས་ཚར། དེ་ནས། ངའི་སྤུན་མཆེད་འདྲ་བའི་རི་དྭགས་ཐམས་ཅད་བསད་དེ་རྫོགས། མཐར་མར། ཐ་ན་བདག་གིས་རྒྱན་ཆར་ཉར་བའི་མེ་ཏོག་གི་ཚོགས་ཀྱང་ས་རུ་བསྲེས་སོང་། དེའི་རྐྱེན་གྱིས། གར་ཡོང་མི་ངེས་པའི་རླུང་དམར་གྱིས་བདག་ལ་འགྲམ་ལྕག་གཞུས་ཤིང་། དྲོད་ཚད་ལས་བརྒལ་བའི་ཉི་འོད་ཀྱིས་ང་ཡི་དབུགས་རྒྱུན་བསྒགས། སོལ་དུད་ལས་མཆེད་པའི་དྲི་བཙོག་གིས་ཁོ་བོའི་མཐོང་ལམ་སྒྲིབ་ཅིང་།འགྱིག་རུལ་གྱིས་བཀང་བའི་གད་སྙིགས་ཀྱིས་བདག་གི་ཡི་ག་འགགས།
       དུས་དེ་ནས་བཟུང་སྟེ། ངའི་ཟུངས་ཁྲག་གི་ཆུ་མིག་གཏན་དུ་བསྐམས། དུས་དེ་ནས་བཟུང་སྟེ། ང་རང་གློ་བུར་རྒས་ཐལ།
ཁ
       རང་མགོ་རྡོ་རྒྱག་གི་མི་འདི་ཚོ། ཇི་འདྲའི་ཡ་ང་བ་ཞིག་རེད་ཨང་། ལྟོས་དང་། ངའི་ཡ་ཆུང་ཁོག་ནས་གསེར་དངུལ་བྲུས། ངའི་མ་ཆུང་ནང་གི་སྣུམ་གཏེར་བཏོན། ད་དུང་། ངའི་རྐང་མར་དང་རྣག་ཁྲག་ལྟ་བུའི་རྨ་འབྲི་ཟུང་ཡང་འཇིབ་ནས་ཚར་སོང་བས།   གནམ་རྒན་མ། བདག་ཇི་ལྟར་གསོན་ནམ། གནམ་རྒན་མ། གསོན་ཐབས་བྲལ་བའི་ངའི་ཆོ་ངེ་དང་སྐྱོ་འབོད་གསན་ཨེ་བྱུང་། 
       ད་ནས་བཟུང་། ན་ཟླ་ཚོའི་གྲས་སུ་ང་ལ་ཁ་ངོ་མེད། ད་ནས་བཟུང་། ཕ་མ་བུ་བྲལ་ལྟ་བུའི་སྡུག་བསྔལ་དེ་བདག་གིས་མྱང་དགོས། དེའི་རྐྱེན་གྱིས། ངའི་ཞེ་སྡུག་པའི་མིག་ཆུར་བཞུར་མཚམས་བྲལ་ཞིང་། སེམས་སྨྲེང་བའི་ངག་སྒོར་སྡོམ་ཐབས་དབེན། ཐོས་ཨེ་བྱུང་། ཚུལ་འཆོས་དང་གཡོ་ཁྲམ་ལ་ལོབས་ཤིང་། རང་ཉིད་ཀྱི་ཕན་ཁེ་ཁོ་ན་སེམས་པའི་མི་ཚོ་ཡ། ངའི་མཛེས་སྡུག་དང་ལང་ཚོའི་མེ་ཏོག་ཧམ་འཕྲོག་བྱས་ཚར་རྗེས། ཁྱོད་ཚོས་བདག་གཏན་དུ་བརྗེད་ཐུབ་བམ། ཨ་ཤུ་རེ། ཉམ་ཆུང་ལ་སྙིང་རྗེ་བའི་གྲོགས་མེད་ང་འདི་ལྟར་འཆི་དགོས་སམ།
ག
     སྐེམ་རིད་དུ་གྱུར་ནས་ལོག་ལ་ཁད། ངལ་དུབ་གྱིས་མནར་བས་འཆི་ལ་ཁད་། དེའི་རྐྱེན་གྱིས། ངས་མི་ལོ་མང་པོའི་རིང་ལ་བྱ་ཁུ་བྱུག་གི་གསུང་སྙན་མ་ཐོས། དེའི་རྐྱེན་གྱིས། ངས་མི་ལོ་མང་པོའི་རིང་དུ་ཆར་ཐིགས་པ་གཅིག་གི་བསིལ་ངར་མ་རེག
       ཡིན་ནའང་། ཁོ་བོའི་སྐྱིད་སྡུག་ལ་སེམས་ཚེགས་བྱེད་མཁན་སུ་ཞིག་ཡོད། རྩ་བ་རུལ་བའི་བྲ་མ་ཁྱར་ཁྱོར་དང་མགོ་བོ་རྙིད་པའི་མེ་ཏོག་ཐར་ཐོར་རེ། ད་དུང་། གདོང་མདངས་ཡལ་བའི་རྨིགས་པའི་དཔུང་ཁྱུ་ཞིག་དང་། རྟེན་མེད་སྐྱབས་མེད་དུ་འཚོ་བའི་མང་པོ་ཞིག་དེ་ལྟར་གློ་བུར་དུ་འཇིག་སོང་།
ང་
     གནམ་རྒན་མ། རྒྱུ་མཚན་དེའི་དབང་གིས། ངས་སྐྱོ་ཡུས་འདི་མི་བཤད་ཀ་མེད་བྱུང་། གལ་ཏེ། སྐྱབས་མེད་མགོན་མེད་ཚོའི་སྐྱིད་སྡུག་ཡོད་ཚད་ཁྱོད་ཀྱིས་མཁྱེན་ཚུལ་དེ་བདེན་པ་ཡིན་ན། གནམ་རྒན་མ། ང་ལ་སྙིང་རྗེ་སྒོམས་དང་བདག་གིས་རང་ཉིད་ཀྱི་ཤོར་འདས་ཡོད་ཚད་ལ་སྐྱིན་ཚབ་ལེན་ན་འདོད། དེའི་རྐྱེན་གྱིས། ཐུགས་རྗེས་གཟིགས་རོགས་ཨང་།