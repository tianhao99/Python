རྩོམ་པ་པོ་སྐྱབས་ཆེན་བདེ་གྲོལ།
སྐྱབས་ཆེན་བདེ་གྲོལ།
           བོད་ཀྱི་དེང་རབས་རྩོམ་པ་པོ་སྐྱབས་ཆེན་བདེ་གྲོལ་ནི་སྤྱི་ལོ༡༩༧༧ལོར་ཀན་སུའུ་རྨ་ཆུ་རྫོང་ཆུ་ཁ་མ་ཡུལ་ཚོ་རུ་སྐྱེས་ཤིང་། ལོ་བཅུ་གཉིས་ནས་བཟུང་སློབ་ལ་བརྩོན་པ་དང་ད་ལྟའི་བར་རྩོམ་ཡིག་ཆིག་སྟོང་དྲུག་བརྒྱ་ལྷག་བྲིས་ཡོད་ལ། དེ་དག་ལས་སྒྲུང་གཏམ་དང་སྙན་ངག་ལྷུག་རྩོམ་སོགས་བརྩམས་ཆོས་དྲུག་ཅུ་ལྷག་ཡོད་པ་དང་། 《བོད་ཀྱི་རྩོམ་རིག་སྒྱུ་རྩལ》དང《མཚོ་སྔོན་བོད་ཡིག་གསར་འགྱུར》《སྦྲང་ཆར》སོགས་དུས་དེབ་དང་ཚགས་པར་སོགས་སུ་རྩོམ་རིག་གང་མང་བཀོད་ཡོད། 
          ཁོང་གི་བརྩམས་ཆོས་ལ་སྒྲུང་ཐུང་གཙོ་བོ《ཚེ་རིང་དོན་གྲུབ》དང་། 《གླུ་སྐད་སྐྱ་བོ》། 《ཚངས་མགུར་དང་ཤོག་དངུལ》། 《ལོ་དེའི་དཔྱིད་ཀ》། 《སློབ་གསོའི་གཏམ་རྒྱུད》། 《དུས་ཆད》། 《བརྩེ་དུངས། ཁ་བཏགས་ཀྱི་སྣེ་གཉིས་ན་འདར》། 《ཉིང་ཁྲིའི་མུ་ཏིག》། 《གློ་གྲི》། སྒྲུང་འབྲིང《མེ་འཁྱག་པ》། སྒྲུང་རིང《གངས་འདབས་ཀྱི་དུར་ཁྲོད་དང་ཤམ་བྷ་ལའི་བྱ་རྒོད》དང་། 《སྡུག་ཤི་རྒྱག་རྒྱུའི་ང་རང》།བསྒྱུར་རྩོམ《བྱ་ལེན་མ་མངོན་པར་ཤེས་པའི་ཟློས་གར》དང་། 《ནུབ་ཕྱོགས་མཚན་ཉིད་རིག་པའི་ལོ་རྒྱུས》། 《གཞོན་ནུ་སྒྲུང་བ》། 《རང་གི་བྱུང་བ་བརྗོད་པའི་གཏམ》སོགས་ནུབ་གླིང་གི་སྙན་ངག་མང་པོ་ཡོད། དེ་མིན1998ལོར་ཀན་སུའུ་མི་རིགས་དཔེ་སྐྲུན་ཁང་གིས་པར་སྐྲུན་གནང་བའི་ཁོང་གི་སྙན་དེབ་ཐོག་མ《མི་ཁོམ་པའི་གནས་དང་དེའི་བདག་པོ》དང་། 2008ལོར་རྒྱལ་སྤྱིའི་ཀློག་དེབ་དཔེ་སྐྲུན་ཁང་གིས་པར་སྐྲུན་གནང་བའི《གླུ་སྐད་སྐྱ་བོ》སོགས་ཡོད་ཅིང་། ཁོའི་སྒྲུང་གཏམ་ཕྱོགས་བསྒྲིགས་པེ་ཅིན་མི་རིགས་དཔེ་སྐྲུན་ཁང་གིས་པར་སྐྲུན་བྱས་ཡོད། ཁོང་གི་བརྩམས་ཆོས་མང་པོ་ཞིག་དབྱིན་ཡིག་དང་རྒྱ་ཡིག ཧྥ་རན་སེའི་སྐད་སོགས་སུ་བསྒྱུར་ཡོད།