ལ་ཁའི་དར་ལྕོག།
ལ་ཁའི་དར་ལྕོག
     འཐོར་རླུང་དྲག་པོ་ལྡང་ཙ་ན། ལ་ཁ་ན་ཁེར་རྐྱང་ངང་འཚོ་བའི་དར་ལྕོག་འཁྱམས་པོ་དེའང་དལ་གྱིས་འགུལ་བྱུང་། གངས་རི་ཡི་གཙུག་རྒྱན་དུ་གཟི་འོད་ཀྱིས་བགྲེངས་ཤིང་།
མི་རབས་དུ་མའི་སྨོན་འདུན་ཁྲི་ཕྲག་རུམ་ལ་བཅུག་ནས་སྨུག་ཀློང་དང་ཙག་རླུང་ཁྲོད་འདི་ལྟར་རྒས་སོང་། ཇི་ཙམ་འཕུར་ཡང་སླེབས་རྒྱུ་མེད་པ། ཁྱེད་ཀྱི་རང་གཤིས་སུ་གྲུབ་པ་ངས་སྔ་མོ་ནས་ཤེས་ཡོད། 
    ལ་ཁའི་དར་ལྕོག ས་ཆེན་མོའི་སྒལ་ཚིགས་ཀྱི་སྟེང་དུ་གནས་མལ་བཅས་ཤིང་། གངས་རི་དང་མཐོ་སྒང་ན་ཡན་པའི་རྣམ་ཤེས་འཁྱམས་པོ། གནས་འདི་ན། ཁྱེད་ཀྱི་སྟོང་བསམ་གྱི་འོ་མཚོ་འཁྱིལ་ཞིང་འཆར་ཡན་དང་དོན་སྤྱིས་གྲུབ་པའི་འབྱུང་གྱུར་གྱི་རེ་སྙེགས་གཏམས་ཡོད། ལྟོས་དང་ཐང་དཀར་སྔ་མོ་ནས་གཤོག་ཟུང་ངོམས་ཏེ་ནམ་འཕང་གཅོད། བྱ་བྱིའུ་སྔ་མོ་ནས་གྲེ་འགྱུར་ངོམས་ཏེ་གད་རྒྱངས་སྒྲོག 
    འོན་ཀྱང་། ལ་ཁའི་དར་ལྕོག ཁྱེད་ལ་རེ་སྨོན་དང་སྐྱབས་བཅོལ་མ་གཏོགས་མེད་པ་ཅི། ཁྱེད་འདི་ལྟར་རྒས་སོང་། དར་ལྕོག་རལ་བོ། དུས་ཚིགས་ཀྱི་འཛུམ་བག་ཀློང་དུ་རྒས་སོང་། མི་རབས་ཤིག་གི་རྨི་ལམ་ལ་རྫོགས་ཚིག་མེད་པར་བུད་སོང་། གནའ་བོའི་མི་རིགས་ཤིག་གི་མཚར་སྡུག་བཅོམ་ནས་བུད་སོང་། ཁྱེད་བུད་ཤུལ་དུ། ངའི་རི་རབ་ཁང་ཁྱིམ། ངའི་རྨ་འབྲི་རྫ་གསུམ། ངའི་དོན་ལྔ་སྣོད་དྲུག། ངའི་ཡོད་ཚད་ཀྱི་ཡོད་ཚད་ཀྱང་རྨང་ནས་རྒས་སོང་། ཁྱེད་བུད་ཤུལ་དུ། ངའི་ཕུ་ནུ་མིང་སྲིང་ཚོའི་རེ་སྨོན་ཁྲི་ཕྲག་སུ་ལ་སྐྱབས་འཇུག་ཞུས་ན་ཆོག་གམ།