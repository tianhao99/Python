ལྷུག་རྩོམ་གྱི་དབྱེ་བ་བཤད་པ།
ལྷུག་རྩོམ་གྱི་དབྱེ་བ་བཤད་པ།
༡    དོན་བརྗོད་ལྷུག་རྩོམ།
        དོན་བརྗོད་ལྷུག་རྩོམ་ནི་མི་སྣ་དང་དོན་རྐྱེན་གཙོ་བོར་བཟུང་ཞིང་རྩོམ་པ་པོའི་ངོས་ཟིན་བརྗོད་སྙིང་བྱས་པའི་ལྷུག་རྩོམ་གྱི་རིགས་ཤིག་ཡིན།  དེས་དོན་དག་བརྗོད་པ་གཙོ་ཆེ་ཕྱིར།   འཚོ་བ་མཚོན་ཚུལ་གྱི་ཆ་ནས་སྒྲུང་གཏམ་དང་ཧ་ཅང་འདྲ་མོད།   ཇི་མ་ཇི་བཞིན་གྱི་སྒྲུང་གཏམ་རྩོམ་ཚུལ་ཞིག་མིན།  དེས་དོན་རྐྱེན་ཕྲན་བུ་ཞིག་གམ་ཆ་ཤས་ཤིག་ལ་བརྟེན་ནས་འཚོ་བའི་མྱོང་ཚོར་འབྲི་བ་ཡིན་པས།   མཚོན་ཐབས་གཙོ་བོ་ལྷུག་བརྗོད་དང་ཞིབ་འབྲི་ཡིན་མོད།   སྐབས་རེར་དུངས་བརྗོད་དང་དཔྱད་གླེང་བྱས་པའང་ཡོད།  དཔེར་ན།
དོན་གྲུབ་རྒྱལ་གྱིས་བརྩམས་པའི《རྐང་ལམ་ཕྲ་མོ》ལྟ་བུའོ།།
༢    དུངས་བརྗོད་ལྷུག་རྩོམ།  
       དུངས་བརྗོད་ལྷུག་རྩོམ་ནི་དངོས་པོ་བྱེ་བྲག་པ་ཞིག་ལ་བརྟེན་ནས་རང་ཉིད་ཀྱི་དགའ་སྐྱོ་ཆགས་སྡང་གི་ཡིད་འགྱུ་སྟོན་པའི་ལྷུག་རྩོམ་རིགས་ཤིག་ཡིན་པས།  དེར་ཡིད་ཀྱི་འགྱུར་བ་མཚོན་པའི་ལྷུག་རྩོམ་ཡང་ཟེར།   དེས་རང་བྱུང་ཁམས་ཀྱི་ཡུལ་ལྗོངས་སམ་ཡང་ན་སྤྱི་ཚོགས་འཚོ་བའི་ཟུར་ཙམ་བདམས་ནས་རྩོམ་པ་པོའི་མྱོང་ཚོར་ཟབ་མོ་དང་དགའ་སྐྱོ་ཆགས་སྡང་ཤུགས་དྲག་པོས་མཚོན་པ་ཡིན་པས།   འཚོ་བ་མཚོན་ཚུལ་གྱི་ཐད་ནས་སྙན་ངག་གི་ཉམས་ལྡན་ཡང་སྙན་ངག་དང་གཅིག་མཚུངས་ཤིག་མིན།   སྙན་ངག་དང་བསྡུར་ན་ཚིག་སྡེབ་ལུགས་ཀྱི་ཆ་ནས་ཅུང་རང་དབང་ཆེ།  དེར་ཆགས་སྡང་ཐད་ཀར་བརྗོད་པ་དང་ཆགས་སྡང་བརྒྱུད་ནས་བརྗོད་པ་ཞེས་རིགས་གཉིས་མཆིས།   དཔེར་ན།
ལྷ་རྒྱལ་ཚེ་རིང་གིས་བརྩམས་པའི《མདུན་སྐྱོད་ཀྱི་གོམ་སྒྲ》ལྟ་བུ་ནི་ཚོར་འདུ་ཐད་ཀར་བརྗོད་པའི་རིགས་སུ་གཏོགས་ཤིང་།   གཅོད་པ་དོན་གྲུབ་ཀྱིས་བརྩམས་པའི《འཇམ་མཉེན་རྩྭའི་གླུ་སྒྲ》ལྟ་བུ་ནི་ཚོར་འདུ་བརྒྱུད་ནས་བརྗོད་པའི་རིགས་སོ།།
༣  དཔྱད་གླེང་ལྷུག་རྩོམ།
      དཔྱད་གླེང་ལྷུག་རྩོམ་ནི་དཔྱད་གླེང་གི་མཚོན་ཐབས་གཙོ་བོར་སྤྱོད་ཀྱང་།  རྩོམ་རིག་གི་བྲོ་བ་མ་ཉམས་པའི་ལྷུག་རྩོམ་གྱི་རིགས་ཤིག་ཡིན།   དཔྱད་གླེང་ལྷུག་རྩོམ་ནི་དཔྱད་རྩོམ་འབྲི་སྟངས་དང་ཆ་འདྲ་ནའང་།   གནས་ལུགས་ལ་ཐད་ཀར་དཔྱད་པ་གཏོང་བ་ཞིག་མ་ཡིན་པར་སྒྱུ་རྩལ་གྱི་སྣང་བརྙན་ལ་བརྟེན་ནས་གནས་ལུགས་དང་དཔྱད་གཏམ་བརྗོད་པ་ཡིན།   དཔེར་ན།
ལུའུ་ཞུན་གྱིས་བརྩམས་པའི《ཚུར་ལེན་རིང་ལུགས》ལྟ་བུའོ།།