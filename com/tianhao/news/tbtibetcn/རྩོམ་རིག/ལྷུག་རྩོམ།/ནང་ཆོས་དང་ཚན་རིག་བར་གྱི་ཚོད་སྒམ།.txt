ནང་ཆོས་དང་ཚན་རིག་བར་གྱི་ཚོད་སྒམ།
སྔོན་སླེང་།
        ལོ་ངོ་བདུན་བརྒྱད་ཅིག་གི་སྔོན་ལ།ངས་ཕྱི་རྒྱལ་གྱི་གྲོགས་པོ་འགའ་དང་མཉམ་པོར་ནང་ཆོས་ཀྱི་སྐོར་ཅིག་གླེང་སློང་བྱས་པ་ཡིན།ཁོང་ཚོས་སངས་རྒྱས་ཀྱི་གསུང་དེ་ཆོས་ལུགས་ཤིག་མ་རེད།དེ་ནི་མཚན་ཉིད་རིག་པ་ཞིག་རེད།ཆོས་ལུགས་ཡིན་ནReligiousཡིན་དགོས་ཤིང་།Religiousཡིན་ནdogmaཡིན་དགོས།ནང་ཆོས་དེdogmaཞིག་རེད་མི་འདུགདེ་མཚན་ཉིད་རིག་པ་ཞིག་རེད་འདུག་ཅེས་གསུངས་བྱུང་།༼འདིརdogmaཞེས་པ་ནི་ཆོས་གཞུང་ནས་གང་བཤད་ངོས་ལེན་དགོས་པ་ལས།རིགས་པས་བརྟག་དཔྱད་བྱ་མི་ཆོག་པའི་དོན༽ཁོང་ཚོའི་སྐད་ཆ་དེས་བདག་ཕྱི་གླིང་གི་ཆོས་ལུགས་དག་ལ་ཆེད་མངགས་ཉམས་ཞིབ་ཅིག་བྱ་རྒྱུའི་འདུན་པ་ཤུགས་ཆེར་བསླངས།ནང་བ་ཞིག་གི་ངོས་ནས་བལྟས་ན།ཕྱི་ཆོས་འདི་དག་ཕལ་ཆེར་ཞིག་རྟག་ཆད་ཀྱི་མཐའ་གང་རུང་ཞིག་ཏུ་ལྷུང་ཞིང་།ལས་འབྲས་རྟེན་འབྲེལ་གྱི་ཆོས་དང་རྒྱང་རིང་དུ་སོང་བ་ལྟ་བུའི་སྣང་ཚུལ་ཞིག་སྐྱེས་སོང་།དེ་དག་གིས་ཆོས་ཞེས་པ་ཕྱི་རོལ་ཡུལ་སྟེང་ཞིག་ནས་འཇོག་གི་ཡོད་པ་ལས།ཡུལ་ཅན་རང་ཉིད་ལ་བདེ་སྡིག་འདོར་ལེན་ཐག་གཅོད་ཀྱི་ནུས་པ་ཞིག་ཧ་ལམ་མེད་པ་ལྟ་བུ་ཞིག་བཤད་ཀྱིན་འདུགསྤྱི་ཆ?ས་སྤྱིའི་ལྟ་སྟངས་ལྟར་ན།འཇིག་རྟེན་གྱི་བཀོད་པ་པོ་ནི་དཀོན་མཆོག་ཅེས་པ་འདི་ཉིད་ཡིན་ལ།དེ་ནི་ཆེས་ཐོག་མའམ།ཡང་ན།ཆེས་ཐ་མའི་སྒུལ་སྐྱོད་གཏོང་མཁན་རྟག་བརྟན་འགྱུར་མེད་གཟུགས་མེད་ཡིད་ཀྱི་ལུས་ཅན།རང་ཉིད་ཀྱིས་འཇིག་རྟེན་བཀོད་ཀྱང་།རང་ཉིད་ལ་འཇིག་རྟེན་གྱི་སྐྱོན་གྱིས་མ་གོས་པ།ངོ་བོ་ཡབ་དང་།རྣམ་པ་སྲས།རང་བཞིན་སེམས་སམ་ཀུན་གཞིའི་བདག་ཉིད་ཞིག་ཡིན་པར་འདོད་ཅིང་།འགྲོ་བ་མིའི་རིགས་ཕལ་མོ་ཆེ་ཞིག་ཀྱང་།དེ་ལ་ཟློག་མེད་ཀྱི་དད་སེམས་དང་ཡིད་ཆེས་རེ་བཞག་གི་ལུང་འཛིན་ཁོ་ནའི་ངང་གནས་ཡོད་པ་ཧ་ཅང་གི་གསལ་བོ་རེད།
       གལ་སྲིད་ང་ཚོས་དཀོན་མཆོག་ཅེས་པ་དངོས་གནས་ཅི་འདྲ་ཞིག་ཡིན་མིན་དྲི་བ་ཞིག་གཏོང་རྒྱུ་ཡིན་ན།དེ་ནི་ཆོས་ཐམས་ཅད་ཀྱི་བྱེད་པོར་རང་བཞིན་གྱིས་གནས་པ་ཞིག་རེད་ཅེས་པ་ཙམ་ལས།མཚན་ཉིད་རིག་པ་དང་།ཚན་རིག་གི་རྒྱབ་རྩ་ཡོད་པའི་ལྟ་ཚུལ་འཐད་ལྡན་ཞིག་ཕལ་ཆེར་རྙེད་དཀའ་བའི་ཚོད་དུ་སླེབས་ཡོད།ཡང་རྣམ་དཔྱོད་ཅན་གྱི་མཚན་ཉིད་པ་དང་།ཚན་རིག་པ་མང་བོ་ཞིག་གིས་རང་བྱུང་ཁམས་ལ་དཀོན་མཆོག་ཅེས་བརྗོད་པ་ལས།ཆོས་ལུགས་ལྟ་གྲུབ་ལྟར་གྱི་དཀོན་མཆོག་ལྟ་བུ་ཞིག་ཁས་མི་ལེན་པར་བཤད་ཡོད།མ་འོངས་པའི་ཆོས་ལུགས་གང་ཞིག་འཛམ་གླིང་གི་སྤྱི་ཆོས་ཤིག་ཏུ་འགྱུར་མིན་དེའང་།གཙོ་བོ་ཆོས་ལུགས་དེས་སྣོད་བཅུད་གཉིས་ཆར་འཕྲལ་ཡུན་གྱི་དགོས་མཁོ་ཁ་ཡོད་ལག་ཡོད་ཅིག་བསྒྲུབ་ཐུབ་མིན་ལ་རགས་ལས་ཡོད།འདི་ཐད་ནང་ཆོས་ཀྱིས་སྤྱི་སྙོམས་ཀྱི་ནུས་པ་གལ་ཆེན་མང་བོ་ཞིག་ཏན་ཏན་འདོན་ཐུབ་པ་ཞིག་རེད།རྒྱུ་མཚན་ནི།ཆོས་ལུགས་འདི་སྣོད་བཅུད་གཉིས་དང་།ལྷག་པར་འགྲོ་བའི་མོས་ངོར་ལྟོས་ནས་ཉམས་སུ་ལེན་རྒྱུ་ཡོད་པ་ཞིག་རེད་ལ།གཞི་ངོ་བོའི་གནས་ཚུལ་ལ་གཏུགས་ཐུབ་པའི་མཚན་ཉིད་ཀྱི་རིགས་ལམ་དང་།རང་གཞན་གཉིས་ཕན་གྱི་དབུས་ལམ་ཞིག་ལ་བརྟེན་ནས་རླབས་ཆེན་གྱི་བྱ་བཞག་སྣ་ཚོགས་སྒྲུབ་ཐབས་ཡོད་པ་ཞིག་རེད།ལོ་རྒྱུས་ནང་ཕྱིར་སྐྱོད་ཅིག་བྱས་པ་ཡིན་ན།འཛམ་གླིང་འདིའི་ཆོས་བརྒྱད་ཆེ་ཁག་ཕལ་ཆེར་གནས་ཚུལ་ལས་སྣང་ཚུལ་ལ་ཨུ་ཚུགས་བརྒྱབས་ནས་དར་ཁྱབ་ཕྱིན་པ་ཞིག་སྟེ།ཁ་ཆེའི་ཆོས་ལུགས་ནི་གཙོ་བོ་དྲག་སྤྱོད་ལ་བརྟེན་ནས་དར་བ་ཞིག་དང་།ཡུ་ཤིའི་ཆོས་ལུགས་དཔལ་འབྱོར་དང་གནས་སྐོར་བརྒྱུད་ནས་དར་ཁྱབ་ཕྱིན་བ་ཞིག་ལས།ཚན་རིག་དང་མཐུན་ཞིང་།རྒྱུ་མཚན་དང་གནས་ལུགས་ཡང་དག་ཅིག་ལ་བརྟེན་ནས་དར་བ་ཞིག་མ་ཡིན་པར་འདོད།དཔེར་ན།ཡུ་ཤིའི་ཆོས་ལུགས་ལྟ་བུར་མཚོན་ན།དཀོན་མཆོག་གིས་སྣོད་གཉིས་ཀ་ཉི་མ་བདུན་གྱི་རིང་བཟོ་སྐྲུན་ལེགས་འགྲུབ་བྱུང་ཚུལ་བཀའ་མོལ་བྱུང་ཡོད།ཚན་རིག་ལྟར་ན།མི་ལོ་དུང་ཕྱུར་བཅོ་ལྔའི་ཡར་སྔོན་ནས་འཇིག་རྟེན་གྱི་ཁམས་ཆགས་པའི་མགོ་ཚུགས་ཤིང་།རང་རེའི་ས་གཞི་འདི་དང་ཉི་ཟླ་གཉིས་དེའི་རྗེས་ཀྱི་མི་ལོ་དུང་ཕྱུར་ལྔའི་རྗེས་སུ་གཞི་ནས་གྲུབ་པ་ཞིག་ཡིན་ཚུལ་བདེན་དཔང་བྱས་འདུགདེ་བཞིན་ཡུ་ཤིའི་དམ་ཆོས་ལྟར་ན།དཀོན་མཆོག་གིས་ཉི་ཟླ་གཟའ་སྐར་ཡོངས་རྫོགས་བཞེངས་སྐྲུན་བྱས་ཚར་བ་ཞིག་ཡིན་ཚུལ་བཤད་པ་དང་།ཚན་རིག་ལྟར་ན།ཉི་ཟླ་སོགས་མི་ལོ་དུང་ཕྱུར་བཅོ་ལྔའི་རིང་རིམ་པར་ཆགས་འཇིག་བྱས་པ་ཞིག་དང་།ད་དུང་མ་འོངས་མི་ལོ་དུང་ཕྱུར་མང་བོའི་རིང་རྒྱ་བསྐྱེད་རྒྱུ་ཡིན་ཚུལ་སྦྱངས་བཤད་གནང་ཡོད།ཡང་དམ་ཆོས་ལྟར་ན།འགྲོ་བ་མིའི་རིགས་དཀོན་མཆོག་གིས་འཇིག་རྟེན་བཞེངས་སྐྲུན་གྱི་ཉིན་གྲངས་དྲུག་པའི་ཉིན་བཞེངས་པ་ལྟར་བྱས་ན།སའི་གོ་ལའི་འགྲོ་བ་མིའི་རིགས་ཀྱིས་སྟོང་ནས་ཉི་མ་ལྔ་ལས་སོང་མེད་པ་དང་།ཚེ་སྲོག་རིག་པ་དང་།ཚན་རིག་ལྟར་ན།ས་གཞི་ཆགས་ནས་མི་ལོ་དུང་ཕྱུར་བཞི་དང་ཕྱེད་ཀའི་རྗེས།འགྲོ་བ་མིའི་རིགས་གཞི་ནས་བྱུང་བ་དང་།ཡང་དམ་ཆོས་ལྟར་ན།འཇིག་རྟེན་ཁམས་ནི་དཀོན་མཆོག་གིས་བརྡས་བསྐུལ་ནས་བཞེངས་པར་བཤད་པ་དང་།གནམ་རིག་ལྟར་ན།འཇིག་རྟེན་གྱི་ཁམས་དེ་དངོས་པོའི་ཆོས་ཉིད་ཆགས་འཇིག་གི་གོ་རིམ་བརྒྱུད་ནས་བྱུང་བ་ཞིག་ཡིན་པར་ཚོད་དཔགས་གནང་བ་སོགས།དེ་གཉིས་ཀྱི་འཇིག་རྟེན་ལྟ་ཚུལ་ཐད།མེ་ཆུ་ལྟ་བུའི་འགལ་ཟླ་ཞིག་དང་།གནམ་ས་ལྟ་བུའི་བར་སྟོང་ཆེན་པོ་ཞིག་གིས་བཅད་ཡོད།དེའང་གསལ་བོར་བཤད་ན།དེ་དག་གི་ཆོས་ན?་ཕལ་ཆེར་ཡིད་ཆེས་དང་།དད་པ།ལུང་གི་ཁ་འཛིན་མཁྲེགས་པོ་ཞིག་ལ་བརྟེན་ཡོད་པ་དང་།ཚན་རིག་ཅེས་པ་ནི་དངོས་དོན་དང་།རྒྱུ་མཚན།བརྟག་དཔྱད།བདེན་དཔངས་སོགས་ལ་གཞི་བཅོལ་བ་ཞིག་རེད།དེར་བརྟེན་རྒྱུ་མཚན་དེ་འདྲ་ཞིག་གི་ཐོག་ནས་མ་འོངས་པར་རྒྱང་ལྟ་ཞིག་བྱས་ན།མ་འོངས་པའི་ཆོས་ལུགས་དེ་རྒྱུ་མཚན་མི་འདྲ་བ་གསུམ་གྱི་ཐོག་ནས་རྒྱ་བསྐྱེད་འབྱུང་སྲིད།(ཀ)དྲག་སྤྱོད་ལ་བརྟེན་པ།(ཁ།)དཔལ་འབྱོར་ལ་བརྟེན་པ།(ག)གནས་ལུགས་ལ་བརྟེན་པ་ཞིག་ཡིན་ཅིང་།དེ་ལས་དང་བོ་ནི་ཁ་ཆེའི་ཆོས་ལུགས་དང་།གཉིས་པ་ཡུ་ཤིའི་ཆོས་ལུགས།གསུམ་པ་ནང་བའི་ཆོས་ལུགས་ལྟ་བུ་ཡིན།དེ་ལས་ཁ་ཆེ་ཚོས་དྲག་སྤྱོད་ལ་བརྟེན་ནས།རང་དང་ལྟ་སྤྱོད་མ་མཐུན་པའི་རྒྱལ་ཁབ་མང་བོའི་ནང་གཏོར་རྒོལ་གྱི་བརྡབ་གསིག་མུ་མཐུད་སྤེལ་ཞིང་།ཡུ་ཤི་ཆོས་བརྒྱུད་འཛིན་མཁན་གྱི་རྒྱལ་ཁབ་དག་གིས་ཁ་ཆེ་དྲག་སྤྱོད་པ་དང་།དེ་དག་གང་ལ་བརྟེན་ཡུལ་གྱི་རྒྱལ་ཁབ་དག་ལ་ཞི་དྲག་གཉིས་ཀས་ཕར་རྒོལ་ཡང་ཡང་བྱས་པའི་ཉེར་ལེན་ལས།ཨ་རབ་ཀྱི་སྐད་ཡིག་དང་།ཁ་ཆེའི་ཆོས་བརྒྱུད་ཀྱི་སྲོག་གིས་བཟུང་བའི་ཡུལ་ལུང་མང་བོ་ས་འོག་དར་ཐག་གིས་རྡོ་རྩ་གཅིག་ཏུ་བསྒྲིལཅིང་།ཡུ་ཤིའི་ཆོས་བརྒྱུད་རྒྱལ་ཁབ་དག་ཀྱང་ཕྱོགས་གཅིགནང་བ་དང་།ཧིན་རྡུའི་ཆོས་བརྒྱུད་འཛིན་པའི་རྒྱལ་ཁབ་དག་ཀྱང་མཐུན་ཕྱོགས་ལྟ་བུར་འགྱུར་ཞིང་།ས་ཚུགས་ཀྱི་དབང་དུ་བྱས་ན།ཨེ་ཤ་ཡ་དང་།ཡོ་རོབ།ཨ་མེ་རི་ཁ་བཅས་ཕྱོགས་སོ་སོར་ཆད་ནས།ཞི་དྲག་གྲུང་གསུམ་གྱི་འབྲེལ་ལམ་སྣ་ཚོགས་ཤིག་འབྱུང་ངེས་ཤིང་།ཨ་རིའི་གཙོས་ནུབ་ཕྱོགས་ཀྱི་རྒྱལ་ཁབ་མང་བོས་ཉི་འོད་ཀྱི་ནུས་ཤུགས་ལ་བརྟེན་ནས་འགྲིམ་འགྲུལ་གྱི་མགོ་ཚུགས་པས།དཀྱིལ་ཤར་སོགས་ས་སྣུམ་ཀྱི་ཐོན་ཁུངས་མོད་པའི་ཡུལ་གྲུ་མང་བོའི་ཡོང་འབབ་ཀྱི་བརྒྱ་ཆའི་དོན་ལྔ་ཡས་མས་མར་འབྲུབ་ཅིང་།འཁོས་ཀ་དམན་པའི་ཞིང་ཕྱུགས་ཙམ་གྱིས་རང་ཁ་སོས་དཀའ་བར་གྱུར་ཙ་ན།ནུབ་ཕྱོགས་ཀྱི་སྟོབས་ཆེན་རྒྱལ་ཁབ་ཁག་དང་།དེ་དག་གི་མངའ་འབངས་ལུང་འཛིན་ཆོས་བརྒྱུད་ཁག་གིས་སྙིང་རྗེའི་རོགས་རམ་ལ་ཁ་གཡར་ནས།དཔལ་འབྱོར་གྱི་འགྲོ་སོང་ཕོན་ཆེ་བཏང་སྟེ་རང་གི་རྗེས་འཇུག་མ་ཡིན་པའི་མི་རིགས་མང་བོ་རང་ཉིད་ཀྱི་ཆོས་ཁོངས་སུ་འཛུད་ཐབས་བྱེད་ཅིང་།ཚན་འཕྲུལ་གྱི་ཤེས་རིག་ལ་ཡར་བསྐྱེད་དགའ་རབ་བྱུང་བས།རང་ཆོས་ལ་སྙིགས་འདོར་བཅུད་ལེན་གྱིས་ནང་བ་དང་།ཧིན་དྡའི་ལྟ་གྲུབ་སོགས་ལས་གནས་ལུགས་ཅན་གྱི་ལྟ་ཚུལ་རྣམས་རང་གི་ཆོས་རིག་ནང་བསྲེ་སྦྱོར་བྱེད་ཅིང་།ལྟོས་བཏགས།རྟེན་འབྲེལ།རིག་པ།རྒྱུ་འབྲས།སྟོང་བདག་མེད་སོགས་ལ་གཞི་བཅོལ་བའི་ཆོས་ལུགས་ཤིག་དར་རྒྱས་འབྱུང་ཞིང་།དེའི་ཚེ་ཚན་རིག་པ་དག་གིས་ལྷ་ཡུལ་དང་།དམྱལ་ཁམས་སོགས་ཀྱི་འཇིག་རྟེན་ལ་ཉམས་ཞིབ་སྣ་ཚོགས་བྱེད་ལ།མཁའ་དབྱིངས་འདི་ན་སྲོག་ལྡན་འཚོ་གནས་ཀྱི་གཟའ་སྐར་འགའ་ཞིག་ཡོད་པར་ཐོག་མར་རྙེད་ནས།སྲོག་ལྡན་དེ་དག་གི་དབྱིབས་དང་།རྣམ་པ།ཁ་དོགའཚོ་ཐབས་སོགས་འཛམ་གླིང་འདིའི་སྲོག་ཆགས་རིགས་དང་མི་མཚུངས་ཚུལ་གསར་དུ་ཤེས་ཤིང་།དེའི་རྒྱུ་མཚན་ཐོག་ཞིབ་འཇུག་གཟབ་ནན་བྱས་པས།ནང་བའི་ལས་འབྲས་དང་།མཐའ་མེད་ཀྱི་འཇིག་རྟེན་ལྟ་ཚུལ་ཐད་གདེངས་འཇོག་ཆེན་པོ་ཞིག་བྱེད་པའི་དུས་འབྱུང་ངོ་།།
                                                                              མུ་འགོད།