འབྲོག་ཁྱི་ལ་བོའི་སྐྱོ་མགུར་བདེན་པའི་ཐིགས་པ།
ཟླ་ཚང་དཔལ་མཁར་རྒྱལ། ༡
སེང་དཀར་མོ་ཚང་གི་རྒྱུད་བཟང་།ཁྱུང་བསྡེབས་ཡ་ཅན་གྱི་དཔའ་རྒྱུད།གནའ་གདོང་དམར་རིགས་ཀྱི་བདག་པོ།སྟོང་ཁམས་གསུམ་ཟིལ་གནོན་ཟེར་བ།བསྟོད་ཆེ་བ་བུ་ལོའི་སྨྱུག་འཕྲུལ།དོན་དམ་པའི་ཁྱི་ནག་དོམ་བུ།ང་འབྲོག་ཁྱི་ལ་བོ་ཡིན་ནོ། ༢སྤྱང་དར་མའི་འདུར་ལམ་འགོག་མྱོང་།འབྲོང་བྲེ་ལོའི་བཤར་ལམ་བཅད་མྱོང་།སྙིང་དམར་པོ་མེ་ལས་ཚ་ཡིན།དཔའ་རྟུལ་ཕོད་སྟག་མོའི་དོ་ཡ།ས་ཆེན་པོ་བདག་པོ་བྱས་མྱོང་།བྷོད་ཚང་ལ་ཞབས་རྟེན་བྱས་མྱོང་།ང་འབྲོག་ཁྱི་ལ་བོའི་དཔལ་ཡིན། ༣དུས་མི་འགྱུར་མི་ནི་འགྱུར་བ།འགྱུར་ཆེ་བ་གཤིས་དང་ལུགས་ཡིན།འབྲོག་ལ་བོའི་དུས་བབ་འགྱུར་ཐལ།འབྲོག་ལ་བོའི་བསྐལ་བ་འཇིག་ཐལ།ལྷོ་འཛམ་གླིང་བར་ཐག་རིང་ཐལ།གངས་དཀར་བོ་འཕྲེང་སེམས་ཆད་ཐལ།ཆུ་གཙང་མོ་འཐུང་སྐལ་ཚར་ཐལ།   ༤ནུབ་ཡོ་རོབ་གླིང་གི་ཕོ་བྲང་།བརྗིད་རྔམས་ཀ་གཞལ་ཡས་རང་བྱུང་།འདས་དུས་རབས་བཅུ་དྲུག་སྟོད་སྨད།ཁྱི་ལ་བོ་བཤམས་སྟོན་བྱས་ཐལ།རིགས་བཟང་བོ་གནའ་རྫས་གྱུར་ཐལ།གླིང་དྲུག་གི་མཐོང་བའི་དགྱེས་སྟོན།དེབ་གསར་རྙིང་ལོ་རྒྱུས་གྲུབ་ཐལ། ༥དུས་དེང་སང་འབྲོག་ཁྱི་ལ་བོ།རྒྱུད་ཉམས་པའི་དུས་ངན་གཏུམ་མོ།ཚེ་འཇིག་པའི་སྙིགས་མའི་བར་དོ།བོད་ཟེར་བ་རྒྱུ་འབྲས་རླུང་རེད།རླུང་བསེར་བུ་སྒྱུ་མའི་གར་ཡིན།ཁྱི་ལ་བོའི་ལོ་རྒྱུས་འཇིག་ཐལ།ཁྱི་ལ་བོའི་རིག་གནས་བརྐུས་ཐལ།   ༦ངའི་བདག་པོས་བདག་ངོ་མི་མཁྱེན།ངའི་བདག་པོའི་རང་ཚུགས་རྩྭ་རེད།ངའི་བདག་པོས་གཅེས་འཛིན་མི་ཤེས།ངའི་བདག་པོ་བས་མཐའི་གློའུ་རེད།ངའི་བདག་པོས་རིན་ཐང་མི་རྟོགས།ངའི་བདག་པོའི་རྣམ་དཔྱོད་ལྡོངས་འདུགཁྱི་ལ་བོའི་སྐྱོ་མགུར་ཆེ་ཙམ།གཙང་ཛ་ཧུའི་བུ་མོ་སྐྱེངས་འགྲོ།   འདི་ནི་སྤྱི་ལོ༢༠༡༤ལོའི་ཟླ༡པའི་ཚེས༢༡ཉིན་ལ། གཙང་ལྷོ་ཁའི་འབྲོག་ཕྱོགས་སུ་འབྲོག་ཁྱི་དར་མ་རེར་སྒོར་ཁྲི་གཅིག་དང་ཁྱི་གུ་རེར་སྒོར་སྟོང་གཉིས་ལྷག་ཏུ་འཚོང་་བཞིན་པའི་འཇིག་ཉེན་གྱི་ཉོ་ཚོང་གནས་བབ་དངོས་ལ་གཞིགས་ནས་ཡུལ་སྐོར་ཟིན་བྲིས་སུ་སྐྱོ་མགུར་ཙམ་དུ་བྲིས་པ་ཡིན།