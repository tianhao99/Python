བོད་ཀྱི་རྩོམ་རིག་ལོ་རྒྱུས་ཀྱི་དུས་རིམ་དགར་ཚུལ་ལ་རགས་ཙམ་གླེང་བ།
ནང་དོན་མདོར་བསྡུས།  དཔྱད་རྩོམ་འདིའི་ནང་དུ་གཙོ་བོ་རང་ཉིད་ཀྱི་ད་ཡོད་བོད་ཀྱི་རྩོམ་རིག་ལོ་རྒྱུས་ཀྱི་དཔེ་ཆ་ཁག་ཅིག་གཞིར་བཟུང་ནས་གཙོ་བོ་བརྗོད་བྱའི་ནང་དོན་རྗོད་བྱེད་ཚིག་དང་རྩོམ་རིག་གི་སྒྱུ་རྩལ་གྱི་ཁྱད་ཆོས།  གཞན་རྩོམ་བྱུང་བའི་ལོ་རྒྱུས་རྒྱབ་ལྗོངས་དང་དུས་སྐབས་ཀྱི་སྤྱི་ཚོགས་འཕེལ་རྒྱས་གང་ལྟར་རྒྱུ་མཚན་ངེས་ཅན་ལ་བརྟེན་པ་བརྒྱུད་བོད་ཀྱི་དུས་རབས་རིམ་བྱུང་གི་རྩོམ་རིག་དག་རྩོམ་རིག་ལོ་རྒྱུས་དུས་རིམ་དགར་ཚུལ་སྐོར་རགས་ཙམ་གླེང་རྒྱུ་ཡིན། 
 བརྡ་ཆད་གཙོ་བོ།    རྩོམ་རིག་ལོ་རྒྱུས།  སྤྱི་ཚོགས་གནས་བབ།   ཚིག་དོན། 
         གླེང་གཞི། 
         རྩོམ་རིག་ལོ་རྒྱུས་ཞེས་པ་ནི་རྩོམ་རིག་རིག་པའི་གལ་ཆེན་ཡན་ལག་གི་གཞུང་ཞིག་ཡིན་པ་དང་།  དེས་འདས་ཟིན་པའི་ས་ཁོངས་ངེས་ཅན་ཞིག་གམ་མི་རིགས་ཤིག་གི་རྩོམ་རིག་འབྱུང་འཕེལ་གྱི་བརྒྱུད་རིམ་དང་འགྱུར་བའི་ཆོས་ཉིད་ཕྱོགས་བསྡོམས་ཀྱིས་ཟིན་བྲིས་སུ་བཏབ་ནས་ས་ཁོངས་གང་དེ་དང་མི་རིགས་འདིའི་འདས་ཟིན་པའི་ལོ་རྒྱུས་ཇི་ལྟར་དར་ཚུལ་མཚོན་ཐུབ་པ་དང་།  ཕྱིས་སུ་འབྱུང་རྒྱུའི་རྩོམ་རིག་ཁག་ལ་མཛུབ་སྟོན་དང་སྣེ་འཁྲིད་བྱེད་པའི་ནུས་པ་འགངས་ཆེན་ཐོན། བོད་དུ་རྩོམ་རིག་ལོ་རྒྱུས་དར་ནས་དུས་ཡུན་རིང་པོ་ཕྱིན་མེད་ན་ཡང་། སློབ་གྲྭ་ཆེན་མོའི་བོད་རིག་པའི་འབྲེལ་ཡོད་ཆེད་ལས་ཁག་གིས་གཙོ་སྒྲིག་བྱས་ཏེ་སློབ་ཁྲིད་ཀྱི་ནང་དོན་ལ་འགྱུར་ཡོད། སྤྱིར་ན་འཛམ་གླིང་གི་རྩོམ་རིག་ལོ་རྒྱུས་ལ་ཆ་མཚོན་ན་དུས་རབས་བཅོ་བརྒྱད་པའི་སྐབས་སུ་བྱུང་བ་དང་ད་བར་དུ་ལོ་ངོ་༢༠༠ཙམ་སོང་དེ་བྱུང་བའི་རྒྱུ་རྐྱེན་གཙོ་བོ་ནི་བཟོ་ལས་གསར་བརྗེ་ཚར་རྗེས་མ་རྩ་རིང་ལུགས་ཀྱི་མྱུ་གུ་འབུས་སྟབས་སྤྱི་ཚོགས་འཕེལ་རྒྱས་འདིས་རྩོམ་རིག་ལོ་རྒྱུས་ཀྱང་ཤུགས་ཀྱིས་བྱུང་། རང་རྒྱལ་རྒྱའི་མི་རིགས་ཀྱི་རྩོམ་རིག་ལོ་རྒྱུས་ནི་སྤྱི་ལོ་༡༩༠༤ནས་༡༩༠༧གྱི་བར་སྐབས་ནང་བྱུང་བ་རེད་ཞེས་ཟེར་ད་བར་དུ་ལོ་ངོ་༡༢༠ཙམ་ཟིན། རང་ཅག་བོད་མི་རིགས་འདིའི་རྩོམ་རིག་གི་ལོ་རྒྱུས་ནི་སྤྱི་ལོ་༡༩༨༥ལོར་རྒྱ་ཡིག་གི་ལམ་ནས་ཐེངས་དང་པོར་བྱུང་བ་དང་༡༩༩༠ལོར་བོད་ཡིག་ལམ་ནས་ཐོག་མར་དར་ད་བར་དུ་མི་ལོ་༣༠ཙམ་ལས་མ་ཟིན། རང་ཅག་བོད་ཀྱི་རྩོམ་རིག་ལོ་རྒྱུས་ཀྱི་བརྩམས་ཆོས་སུ། རེབ་གོང་རྡོ་རྗེ་མཁར་དང་། ཆབ་འགག་རྡོ་རྗེ་ཚེ་རིང་། གཅོད་པ་དོན་གྲུབ། བུ་བཞི་བསམ་པ་དོན་གྲུབ། སྟོབས་ལྡན། རིན་ཆེན་ནོར་བུ། རྣམ་སྲས་བཅས་མཁས་དབང་བདུན་པོས་མཉམ་ལས་ཟོང་ཁ་གཅིག་སྒྲིལ་གྱིས་བསྒྲིགས་གནང་བའི་《བོད་ཀྱི་རྩོམ་རིག་ལོ་རྒྱུས་（དེབ་༡-༤）》དང་། གཞན་ད་དུང་མཚོ་སྔོན་དགེ་ཐོན་སློབ་གྲྭ་ཆེན་མོའི་དགེ་རྒན་ཆེན་མོ་བ་རྒྱ་ཡེ་བཀྲ་བྷོ་ལགས་ཀྱིས་བརྩམས་གནང་བའི་《བོད་ཀྱི་རྩོམ་རིག་ལོ་རྒྱུས་སྐལ་བཟང་མིག་སྒྲོན་（སྟོད་ཆ་དང་སྨད་ཆ་གཉིས་། ）》ཀན་སུའུ་མི་རིགས་དགེ་འོས་སློབ་ཆེན་དུ་སློབ་ཁྲིད་དང་སྲིད་འཛིན་བདག་གཉེར་བྱེད་བཞིན་རྒན་ཆེ་མོ་བ་ལྷ་རྒྱལ་ཚེ་རིང་ལགས་ཀྱིས་བརྩམས་གནང་བའི་《བོད་ཀྱི་རྩོམ་རིག་བྱུང་འཕེལ་གྱི་ལོ་རྒྱུས་དང་ཁྱད་ཆོས་རིག་འཛིན་བྱེ་བའི་རོལ་མཚོ་》ཧྥ་རན་སིར་བོད་རིག་པའི་ཞིབ་འཇུག་ཚོགས་འདུར་ཞུགས་མྱོང་བའི་ད་ལྟ་མཚོ་སྔོན་མི་རིགས་སློབ་གྲྭ་ཆེན་མོའི་བོད་རིག་པའི་སྡེ་ཁག་གི་ཧྲུའུ་ཅི་དང་དགེ་རྒན་ཆིན་མོ་བ་ཆབ་འགག་རྟ་མགྲིན་གྱིས་བརྩམས་པའི་《བོད་ཀྱི་རྩོམ་རིག་ལོ་རྒྱུས》དང་། 《བོད་བཙན་པོའི་དུས་ཀྱི་རྩོམ་རིག》བོད་ལྗོངས་སློབ་ཆེན་གྱི་དགེ་བའི་བཤེས་གཉེན་ཆེན་པོ་རྒན་ལྷག་པ་ཆོས་འཕེལ་དང་ཚེ་རིང་ལགས་རྣམ་གཉིས་ཀྱིས་བརྩམས་གནང་བའི་《བོད་ཀྱི་རྩོམ་རིག་ལོ་རྒྱུས》གཞན་བཀའ་གདམས་རྩོམ་རིག་ལ་ཆེས་ཤིན་ཏུ་རྒྱུས་མངའ་ཡོད་པའི་བོད་ལྗོངས་སློབ་ཆེན་གྱི་རྒན་རིན་པོ་ཆེ་བསྟན་འཛིན་དོན་གྲུབ་ལགས་ཀྱིས་བརྩམས་གནང་བའི་《བོད་ཀྱི་དུས་རབས་རིམ་བྱུང་རྩོམ་རིག་ལས་བཀའ་གདམས་རྩོམ་རིག་གསལ་བའི་སྒྲོན་མ》བཅས་དུས་རབས་ཉི་ཤུའི་ལོ་རབས་བརྒྱ་ཅུ་ནས་བཟུང་ངེད་ཅག་བོད་ལ་རང་ཉིད་ཀྱི་སྐད་དང་ཡི་གེའི་ངོས་ནས་རྩོམ་རིག་ལོ་རྒྱུས་དར་འགོ་བྱུང་སྟེ་ད་བར་དུ་མི་རིགས་སློབ་ཆེན་བོད་རིག་པའི་སློབ་གླིང་ཡོངས་ཀྱི་རང་ཉིད་ཀྱི་སློབ་མའི་ཤེས་ཚད་ལ་བསྟུན་ནས་རྩོམ་རིག་ལོ་རྒྱུས་དེབ་གྲངས་མང་བ་མཛད། འོན་ཀྱང་རང་ཉིད་ཀྱི་དཔེ་དེབ་འདི་ཚོ་ཀློག་པའི་བརྒྱུད་རིམ་གྱི་ཁྲོད་དུ་གནས་དོན་འདི་ལྟ་ཞིག་ཚོར་བྱུང་། མཁས་པ་དེ་དག་གིས་བོད་ཀྱི་རྩོམ་རིག་ལ་དུས་རིམ་དུམ་མཚམས་དབྱེ་སྲོལ་ནི་འདྲ་མིན་སྣ་ཚོགས་འདུགལ་ལས་སྤྱི་ཚོགས་འཕེལ་རྒྱས་རྒྱབ་ལྗོངས་བྱས་ནས་དབྱེ་བ་དང་ཡང་ཁག་ཅིག་གིས་ལོ་རྒྱུས་རྒྱབ་ལྗོངས་གཞིར་བཟུང་བ་ཡང་ན་ཆབ་སྲིད་ཀྱི་ལམ་ལུགས་བཅས་ལ་བརྟེན་ནས་དུས་རིམ་དགར་ཚུལ་མི་འདྲ་བས། རང་ཉིད་ཀྱིས་སྤྱི་ཚོགས་འཕེལ་རྒྱས་དང་ལོ་རྒྱུས་རྒྱབ་ལྗོངས་རྩོམ་དོན་དངོས་བཅས་གཞིར་འཛིན་ནས་རང་ཉིད་ཀྱི་ལྟ་བ་ཕྲན་བུ་གླེང་རྒྱུ་ཡིན།
         སྤྱི་ཚོགས་རྒྱབ་ལྗོངས་དང་རྩོམ་རིག་གི་བྱུང་འཕེལ་སྐོར་རགས་ཙམ།
         དེ་ཡང་ཇི་སྐད་དུ། འགོས་ལོ་ཙཱ་བ་གཞོན་ནུ་དཔལ་གྱི་ཞལ་ནས་“བོད་ཀྱི་ཡུལ་འདི་ཡང་རྒྱ་གར་དང་འདྲ་བར། ཡུལ་དང་མི་ལ་སོགས་པ་གནས་པའི་བསྐལ་བ་ནས་བྱུང་བར་བྱས་ན་ཡང་ལུང་དང་རིགས་པ་གནོད་པ་མེད་”ཅེས་གསུངས་པ་ལྟར། བསྐལ་པ་ཡ་ཐོག་གི་དུས་ནས་བཟུང་སྟེ་ཡབ་མེས་ཀྱིས་ཡུལ་དེ་བདག་གིར་བཟུང་སྟེ། ཡུལ་དེར་ཁྱིམ་གཞིས་བཙུགས། རིག་གནས་སྤེལ། རང་རེའི་བོད་ཀྱི་རིག་གནས་ཀྱི་གྲུབ་ཆ་གཙོ་བོ་ནི་རྩོམ་རིག་ཡིན་པ་དང་རིག་གནས་དར་བ་ནས་བཟུང་མི་རིགས་དེ་ཡར་རྒྱས་ཀྱི་ལམ་དུ་བསྐྱོད་དང་བསྐྱོད་བཞིན་ཡོད། བོད་ཀྱི་རིག་གནས་ཞེས་པ་ནི་གཙོ་བོ་རྩོམ་རིག་ལ་ངོས་འཛིན་པ་དང་རྩོམ་རིག་གི་མི་རྣམས་ཀྱི་རྨོངས་གཉིད་སད་པ་དང་སློབ་གསོའི་ནུས་པ་ཤུགས་ཆེན་ཐོན་སྟབས་འདིས་བོད་ཡོངས་ཀྱི་སྤྱི་ཚོགས་འཕེལ་རྒྱས་ལ་ནུས་པ་འགངས་ཆེན་ཐོན། རྩོམ་རིག་ལ་སྒྲ་དོག་འཇུག་སྒོ་ནས་དང་སྒྲ་ཡང་འཇུག་གི་རྣམ་པ་ལས་གོ་དོན་མི་འདྲ་བ་རེ་ཡོད། སྒྲ་དོག་འཇུག་སྒོ་ནས་རྩོམ་རིག་གི་གོ་དོན་ནི་མི་རིགས་གསར་གཏོད་མཛད་པའི་དངོས་པོའི་ཐོན་རྫས་དང་བསམ་བློའི་ཐོན་རྫས་ཁོ་ན་ལ་ཟེར། སྒྲ་ཡང་འཇུག་ལས་མིའི་རིགས་ཀྱིས་གསར་གཏོད་མཛད་པའི་དངོས་པོའི་ཐོན་རྫས་དང་བསམ་བློའི་ཐོན་རྫས་ཀྱི་སྤྱི་མིང་། དེ་ཡང་དུང་དཀར་ཚིག་མཛོད་ལས་རྩོམ་རིག་གི་དབྱེ་བ་ནི་“སྤྱིར་བཏང་འཆད་པ་དང་རྩོམ་པ་གཉིས་ལ་ཐུན་མོང་གི་ཁྱད་ཆོས་ཡོད་པ་དང་། རྩོམ་པ་ལ་སྙན་གཞུང་ལས་སྡེབ་སྦྱོར་སྒོ་ནས་དབྱེ་ན་ཚིགས་བཅད་དང་། ཚིག་ལྷུག བཅད་ལྷུག་སྤེལ་མ་བཅས་རིགས་གསུམ་དུ་དབྱེ་བ་དང་། དེང་སྐབས་ནང་དོན་སྒོ་ནས་དབྱེ་ན་ལྷུག་རྩོམ། སྒྲུང་རྩོམ། སྙན་ངག ཟློས་གར་བཅས་རིགས་ཆེན་བཞི་རུ་དབྱེ། ”བདག་ཅག་ཁ་བའི་ལྗོངས་འདི་ཕ་སྤྲེལ་རྒན་བྱང་ཆུབ་སེམས་པ་དང་མ་བྲག་སྲིན་མོ་གཉིས་ལས་རིགས་བརྒྱུད་འཕེལ་བ་ནས་བཟུང་ད་བར་དུ་མི་ལོ་ཁྲི་ཕྲག་མང་པོ་འདས་ཟིན། ཡོ་བྱད་བཟོ་ཤེས་པ་དང་བེད་སྤྱོད་གཏོང་ཤེས་པ་ནི་སྤྲ་སྤྲེལ་ནས་མིར་གྱུར་ཟིན་པའི་རྟགས་མཚན་ཞིག་ཡིན། རྩོམ་རིག་ནི་མིའི་རིགས་བྱུང་བ་ནས་ཡོད་ཞེས་ཟེར། བོད་ལ་ཡི་གེ་མ་བྱུང་བའི་གོང་རོལ་ནས་བཟུང་རྩོམ་རིག་ཡོད་པ་དེ་ནི་ངག་ཐོག་རྩོམ་རིག་གི་ཁོངས་སུ་གཏོགས།
བོད་ཀྱི་གདོད་མའི་དུས་སྐབས་ཀྱི་རྩོམ་རིག་ནི་སྤྱི་ཚོགས་འཕེལ་རྒྱས་བྱུང་སྟབས་དར་འཕེལ་བྱུང་བ་དང་རང་བྱུང་ཁམས་ཆེན་མོའི་ནང་མི་རྣམས་ཀྱིས་རྣམ་དཔྱོད་ལས་འཁྲུངས་བའི་སྒྱུ་རྩལ་གྱི་ཁྱད་ཆོས་ཉག་ཅིག་ཡིན། བོད་འདི་ནི་ལོ་རྒྱུས་ཡུན་རིང་སོང་བའི་མི་རིགས་ཞིག་ཡིན། འོན་ཀྱང་རང་རེའི་སྤྱི་ཚོགས་འཕེལ་རྒྱས་ཀྱི་གོམས་འགྲོས་ནི་ཆུ་བོའི་གཉེར་མ་བཞིན་ཅུང་དལ་བ་ཞིག་ཡིན། གང་ཡིན་ཞེ་ན་བདག་ཅག་ཁ་བ་གངས་ཅན་གྱི་ལྗོངས་འདི་ནི་འཛམ་གླིང་འདིའི་ཐོག་རྒྱ་མཚོའི་ངོས་ནས་མཚོ་རྩིས་མཐོ་ཚད་ཆེས་མཐོ་ཤོས་ཀྱི་ཁམས་ཞིག་ཡིན་པ་དང་། ཡུལ་འདིའི་སྟེང་དུ་ཁ་རླུང་ནི་ཧ་ཅང་གི་སྐམ་ཤས་ཆེ། ལོ་རེའི་ཆར་པའི་འབབ་ཚད་ནི་ཧ་ཅང་ཉུང་། གནམ་གཤིས་ངན་པ་བཅས་གནད་དོན་མང་པོ་འབྱུང་། བྲན་གཡོག་ལམ་ལུགས་ཀྱི་སྤྱི་ཚོགས་ནི་དུས་ཡུན་ཧ་ཅང་རིང་། ཡར་སྔོན་སྲིད་པ་ཆགས་པ་དང་འགྲོ་བ་མིའི་རིགས་བྱུང་བ་ནས་བོད་རྒྱལ་སོ་སུམ་པ་སྲོང་བཙན་སྒམ་པོའི་དུས་སྐབས་བར་ཡིན་པ་དང་། དུས་ཡུན་འདི་ཡི་ནང་ངེད་ཅག་བོད་ཀྱི་སྤྱི་ཚོགས་ལ་མཚོན་ན་གཅིག་ནས་བརྗོད་ན་མི་རིགས་རང་ལ་དབང་བའིཡི་གེ་མེད་སྟབས་རྩོམ་རིག་འཕེལ་རྒྱས་དེར་བཀག་འགོག་ལྟ་བུ་བྱུང་བ། གཉིས་ནས་བརྗོད་ན་མི་རྣམས་ཀྱི་རྣམ་དཔྱོད་དང་རང་བྱུང་ཁམས་ལ་རྒྱུས་ལོན་ཚད་ཞན་པ་དང་ཉམས་མྱོང་མེད་པ་སོགས་དང་ད་དུང་སྤྱི་ཚོགས་ཀྱི་སྒྲིག་གཞི་ནི་བྲན་གཡོག་ལམ་ལུགས་ཡིན་སྟབས་བཀག་རྒྱ་མང་པོ་ཡོད་པས་སོ། དེར་བརྟེན་རྩོམ་རིག་གཙོ་བོ་ངལ་རྩོལ་ལས་བྱུང་བ་དང་རྩོམ་པ་པོ་ནི་ངལ་རྩོལ་མི་དམངས་ཡིན་པ་དེའང་ངག་ཐོག་རྩོམ་རིག་ཡིན་པ་གཙོ་བོ་གླུ་དང་མགུར། དམངས་ཁྲོད་ཀྱི་སྒྲུང་ཐུང་། ལྷ་སྒྲུང་སོགས་རིགས་གཙོ་བོ་དེ་དག་བྱུང་བ། བོད་རྒྱལ་སོ་གཉིས་པ་གནམ་རི་སྲོང་བཙན་དུག་བཏང་ནས་བཀྲོངས་རྗེས་བུ་སྲོང་བཙན་རྒྱལ་སར་འཁོད་པ་དང་བསྟུན་ཁོང་གི་ཐོན་མི་རྒྱ་གར་དུ་སྔགས། བློན་ཆེན་མགར་སྟོང་རྒྱ་ནག་ཡུལ་དུ་རྒྱ་མོ་འུན་ཤིང་བསུ་བར་བཏང་། ཞང་ཞུང་དབང་དུ་འདུས་ནས་བོད་ཡོངས་གཅིག་གྱུར་བཟོས། སྤྱི་ཚོགས་བདེ་ལ་འཁོད་ནས་ཤེས་པའི་རིག་གནས་ཕྱོགས་བཅུར་དར། བཀས་བཀོད་རྒྱུད་འཛིན་ལམ་ལུགས་གསར་དུ་བཟོས། འབངས་མི་སེར་ལ་སེམས་ཀྱི་ཚོར་བ་གསར་པ་བསྐྲུན་སྟབས། རིག་གནས། དཔལ་འབྱོར། དམག་དོན་ཚང་མར་འཕེལ་རྒྱས་ཤུགས་ཆེན་ཕྱིན།
         དེ་ནས་བོད་ལ་ནང་ཆོས་དར་ནས་བསྟན་པའི་ཁྲི་གདུགས་ཉི་མ་དབང་ཕྱོགས་རི་བོའི་རྩེ་ནས་ཤར། རྡོ་རིང་དང་། སྒྲ་སྒྱུར། རྒྱ་གར་ནག་གི་རིག་གཞུང་བོད་དུ་དྲངས། བོད་ལ་ཇོ་བོ་དཔལ་ལྡན་ཨ་ཏི་ཤ་གདན་དྲངས་ནས་མི་རྣམས་ཀྱི་ཉོན་རྨོངས་སེལ་ཕྱིར་སྡེ་སྣོད་གསུམ་གྱི་མཛད་པ་རྒྱ་ཆེར་སྤེལ་ནས་བཀའ་གདམས་རྩོམ་རིག་བྱུང་འགོ་ཚུགས། འགྲོ་མགོན་ཆོས་རྒྱལ་འཕགས་པའི་དུས་སྐབས་ནས་བཟུང་བོད་ཀྱི་ཆབ་སྲིད་དེ་ཆོས་སྲིད་ཟུང་འབྲེལ་བླ་མའི་དུས་སྐབས་སུ་ཁ་ཕྱོགས་པ་དང་རྩོམ་རིག་དེའང་ཆེས་མཐོ་ཤོས་ཚད་ལ་སླེབས། སྐབས་དེར་ཆ་མཚོན་ན་སྤྱི་ཚོགས་ཀྱི་ཡོན་ཏན་སྦྱང་མཁན་བཀག་རྒྱ་ཆུང་རུ་སོང་བ་དང་ཤོང་སྟོན་ལོ་ཙཱ་བ་རྡོ་རྗེ་རྒྱན་མཚན་གྱིས་སྙན་ངག་མེ་ལོང་བོད་ཡིག་ལ་བསྒྱུར་ནས་བོད་ཀྱི་རྩོམ་རིག་ཐོག་ལ་འཕེལ་རྒྱས་ཤུགས་ཆེན་ཕྱིན། བསྟོད་རྩོམ་དང་། སྒྱུང་རྩོམ། བཀའ་བསྟན་འགྱུར་བོད་དུ་དར། ཀྲུང་གོ་གསར་པ་དབུ་བརྙེས་ནས་བོད་ལ་རང་མོས་སྙན་རྩོམ་དར། བོད་ཀྱི་རྩོམ་རིག་ནི་རང་རེའི་བོད་ཀྱི་ངག་གི་དབང་ཕྱུག་ཆེན་པོ་རྣམས་ཀྱིས་ལོ་ངོ་བརྒྱ་སྟོང་མང་པོའི་རིང་ལ་མཛེས་སྡུག་གིས་འབོད་ཤུགས་བྱས་པའི་སྙན་འཇེབས་ཀྱི་གླུ་དབྱངས་རེད། ངོ་མཚར་རྨད་དུ་བྱུང་བའི་ཚིག་སྦྱོར་དང་། ཤུགས་དྲག་ཕུན་སུམ་ཚོགས་པའི་ཡི་གེའི་འགྱུར་བ། མངོན་སུམ་གསོན་ཉམས་ལྡན་པའི་སྣང་བརྙན། ཀྱག་ཀྱག་ཆུ་བོའི་རྒྱུན་བཞིན་བྱུང་རིམ་ཉི་ཟེར་ལས་རིང་བའི་བདག་ཅག་ལ་ཡིད་དབང་འཕྲོག་པའི་ཞིང་ཁམས་ཞིག་བསྐྲུན་ཡོད། རྩོམ་རིག་གི་བྱུང་འཕེལ་ནི་ལོ་རྒྱུས་ཀྱི་རྒྱབ་ལྗོངས་ངེས་ཅན་ཞིག་དགོས་པ་དང་། སྤྱི་ཚོགས་འཕེལ་རྒྱས་ནི་རྩོམ་རིག་འཕེལ་རྒྱས་གཏན་འཁེལ་བ་དང་། རྩོམ་རིག་གི་སྤྱི་ཚོགས་འཕེལ་རྒྱས་ལ་ཞབས་འདེབས་ཞུ་བས་སོ། །
         བོད་ཀྱི་རྩོམ་རིག་ལོ་རྒྱུས་ལ་དུས་རིམ་དགར་ཚུལ་འགའ།
         བོད་ཀྱི་རྩོམ་རིག་ལོ་རྒྱུས་ནི་ཡར་ཀླུང་གཙང་པོའི་རྒྱུན་ལྟར་རིང་། བོད་ལ་རྩོམ་རིག་ལོ་རྒྱུས་དར་བ་ནས་བཟུང་། བརྩམས་ཆོས་སོ་སོའི་རྩོམ་པ་པོས་བོད་ཀྱི་རྩོམ་རིག་ལོ་རྒྱུས་ཀྱི་དུས་རིམ་དགར་ཚུལ་མི་འདྲ་བ་ཧ་ཅང་གི་མང་། 《བོད་ཀྱི་རྩོམ་རིག་ལོ་རྒྱུས་སྐལ་བཟང་མིག་སྒྲོན》ནང་དུ་རྒན་རྒྱ་ཡེ་བཀྲ་བྷོ་ལགས་ཀྱིས་སྐབས་དང་པོ་གདོད་མའི་དུས་སྐབས་དང་སྤུ་རྒྱལ་བཙན་པོའི་དུས་སྐབས་ཀྱི་རྩོམ་རིག སྐབས་གཉིས་པ་བོད་སིལ་བུའི་དུས་ཀྱི་རྩོམ་རིགསྐབས་གསུམ་པ་ས་ཕག་དུས་སྐབས་ཀྱི་རྩོམ་རིགསྐབས་བཞི་པ་དགའ་ལྡན་ཕོ་བྲང་གི་རྩོམ་རིག་བཅས་དུས་རིམ་བཞི་རུ་དབྱེ་ཡོད། རྒན་ཆབ་འགག་རྟ་མགྲིན་ལགས་ཀྱིས་《བོད་ཀྱི་རྩོམ་རིག་ལོ་རྒྱུས》ནང་དུ་དུས་རིམ་དབྱེ་སྟངས་ལ་སྡེ་ཚན་དང་པོ་གནའ་རབས་རྩོམ་རིག སྡེ་ཚན་གཉིས་པ་བོད་སིལ་བུའི་དུས་ཀྱི་རྩོམ་རིག སྡེ་ཚན་གསུམ་པ་ས་སྐྱ་པ་དང་བཀའ་བརྒྱུད་དུས་ཀྱི་རྩོམ་རིག སྡེ་ཚན་བཞི་པ་དགའ་ལྡན་ཕོ་བྲང་དུས་ཀྱི་རྩོམ་རིག སྡེ་ཚན་ལྔ་པ་བོད་ཀྱི་དེང་རབས་རྩོམ་རིག་བཅས་ཁག་ལྔ་རུ་དབྱེ་ཡོད། རྒན་ལྷག་པ་ཆོས་འཕེལ་གྱིས《བོད་ཀྱི་རྩོམ་རིག་ལོ་རྒྱུས་》ནང་དུ་དང་པོ་གནའ་རབས་ཀྱི་རྩོམ་རིགགཉིས་པ་བར་དུས་ཀྱི་རྩོམ་རིག གསུམ་པ་ཉེ་རབས་ཀྱི་རྩོམ་རིག་བཅས་ཁག་གསུམ་ལ་དབྱེ་འདུག གཞན་རྒན་ལྷ་རྒྱལ་ཚེ་རིང་ལགས་ཀྱིས་《བོད་ཀྱི་རྩོམ་རིག་ལོ་རྒྱུས་དང་ཁྱད་ཆོས་རིག་འཛིན་བྱེ་བའི་རོལ་མཚོ》ནང་དུ་ལེའུ་དང་པོ་བོད་ཀྱི་གནའ་རབས་རྩོམ་རིག ལེའུ་གཉིས་པ་བོད་ཀྱི་སྔར་དར་རྩོམ་རིག ལེའུ་གསུམ་པ་བོད་ཀྱི་ཕྱི་དར་རྩོམ་རིག་བཅས་ལེའུ་གསུམ་དུ་དབྱེ་འདུག རེབ་གོང་རྡོ་རྗེ་མཁར་དང་། ཆབ་འགག་རྡོ་རྗེ་ཚེ་རིང་། གཅོད་པ་དོན་གྲུབ། བུ་བཞི་བསམ་པ་དོན་གྲུབ། སྟོབས་ལྡན། རིན་ཆེན་ནོར་བུ། རྣམ་སྲས་བཅས་མཁས་དབང་བདུན་པོས་བརྩམས་གནང་བའི་《བོད་ཀྱི་རྩོམ་རིག་ལོ་རྒྱུས་》ནང་ལེའུ་དང་པོ་གནའ་དུས་ནས་སྤྱི་ལོ་དྲུག་བརྒྱ་བཅུ་བདུན་བར་དང་། ལེའུ་གཉིས་པ་བོད་བཙན་པོའི་དུས་ཀྱི་རྩོམ་རིག ལེའུ་གསུམ་པ་བསྟན་པ་ཕྱི་དར་གྱི་རྩོམ་རིག་བཅས་ཁག་གསུམ་ལ་དབྱེ་འདུག གཞན་རྒན་བསྟན་འཛིན་དོན་གྲུབ་ལགས་ཀྱིས《བོད་ཀྱི་དུས་རབས་རིམ་བྱུང་རྩོམ་རིག་ལས་བཀའ་གདམས་རྩོམ་རིག་གསལ་བའི་སྒྲོན་མ》ནང་ཁོང་གི་ལྟ་བ་ལྟར་ན་འཕེལ་རིམ་དང་པོ་ནི་བོད་ཀྱི་གནའ་རྩོམ་སྟེ། གདོད་མའི་དུས་ནས་བཙན་པོ་གླང་དར་མའི་བར་དང་། འཕེལ་རིམ་གཉིས་པ་བཀའ་གདམས་རྩོམ་རིག་སྟེ། ལོ་ཙཱ་བ་རིན་ཆེན་བཟང་པོ་ནས་ས་པན་བར། འཕེལ་རིམ་གསུམ་པ་མེ་ལོང་མའི་དུས་སྐབས་ཀྱི་རྩོམ་རིག་སྟེ་སྙན་གཞུང་བོད་དུ་དར་བ་ནས་བོད་ཞི་བའི་བཅིངས་གྲོལ་མ་བཏང་བར། འཕེལ་རིམ་བཞི་པ་བས་མཐའི་རྩོམ་རིགའཕེལ་རིམ་ལྔ་པ་སྣ་མང་སྒྱུ་རྩལ་གྱི་རྩོམ་རིག་བཅས་རིགས་ལྔ་རུ་འདོད། མདོར་ན་མཁས་པ་སོ་སོར་རང་ཉིད་ཀྱི་བཞེད་པ་ལྟར་བོད་ཀྱི་རྩོམ་རིག་ལོ་རྒྱུས་ལ་དུས་རིམ་དགར་སྟངས་མི་འདྲ་བ་རེ་འདུག
         འདི་གར་རང་ཉིད་ཀྱི་བརྗོད་བྱའི་ནང་དོན་རྗོད་བྱེད་ཚིག་དང་རྩོམ་རིག་གི་སྒྱུ་རྩལ་གྱི་ཁྱད་ཆོས། གཞན་ད་དུང་རྩོམ་བྱུང་བའི་ལོ་རྒྱུས་རྒྱབ་ལྗོངས་དང་དུས་སྐབས་ཀྱི་སྤྱི་ཚོགས་འཕེལ་རྒྱས་སྒོ་ནས་བོད་ཀྱི་རྩོམ་རིག་ལོ་རྒྱུས་ལ་གནའ་རབས་རྩོམ་རིག སྤུ་རྒྱལ་བཙན་པོའི་དུས་སྐབས་ཀྱི་རྩོམ་རིགབཀའ་གདམས་རྩོམ་རིག བོད་ཀྱི་བླ་མའི་དུས་སྐབས་ཀྱི་རྩོམ་རིགདེང་རབས་རྩོམ་རིག་བཅས་རིམ་པ་ལྔ་ཡི་ཐོག་ནས་གླེང་རྒྱུ་ཡིན། 
         གནའ་རབས་རྩོམ་རིག
         གནའ་རབས་རྩོམ་རིག་ནི་ཕ་སྤྲེལ་རྒན་དང་མ་སྲིན་མོ་ནས་བོད་རྒྱལ་སོ་གཉིས་པ་གནམ་རི་སྲོང་བཙན་སྐབས་ཀྱི་རྩོམ་རིག་ལ་ངོས་འཛིན་པ་དང་། དེ་ལྟར་ངོས་འཛིན་དགོས་པའི་རྒྱུ་མཚན་ནི་གཅིག་བོད་རྗེ་གཉའ་ཁྲི་བཙན་པོའི་དུས་སྐབས་ནས་བཟུང་བྲན་གཡོག་ལམ་ལུགས་ཀྱི་སྤྱི་ཚོགས་སུ་ཁ་ཕྱོགས་པ་དང་བསྟུན་སྤྱི་ཚོགས་ལ་འཕེལ་རྒྱས་གང་ཙམ་ཕྱིན་པ་དང་། གཉིས་བརྗོད་བྱའི་དོན་གྱི་ངོས་ནས་བཤད་ན་སྐབས་དེའི་རྩོམ་རིག་གི་ནང་དོན་གཙོ་བོ་ངལ་རྩོལ་མི་དམངས་རྣམས་ཀྱིས་ཐོན་སྐྱེད་ངལ་རྩོལ་སྐབས་ངག་ནས་ལེན་པའི་གླུ་དང་མི་ཕན་ཚུན་སྐད་ཆ་ཤོད་སྐབས་དར་བའི་མགུར་གླུ་བཅས་གཙོ་བོ་རང་བྱུང་ཁམས་ལ་ངོས་འཛིན་བྱེད་སྟངས་སྐོར། དེའང་རྗོད་བྱེད་ཚིག་ངོས་ནས་བཤད་ན་གླུ་ཚིག་གཙོ་བོ་ཡིན་པ་དང་ཁྱད་ཆོས་གཙོ་བོ་ནི་ཚིག་གོ་བདེ་བ་དང་རྣ་བར་སྙན་ཞིང་ཡིད་དབང་འཕྲོག་པ་ཡིན་པས་དུས་སྐབས་འདི་ཡི་ནང་དུ་བོད་ཀྱི་རྩོམ་རིག་ལ་མྱུ་གུ་འབུས། དུས་རིམ་འདིའི་ནང་དུ་བྱུང་བའི་རྩོམ་རིག་ཁག་བརྗོད་ན་གཙོ་བོ། སྒྲུང་ལྡེའུ་བོན་གསུམ་དང་། མགུར་གླུ གཏམ་དཔེ། ཆང་བཤད་ཤགས་ཚིག་སོགས་མང་དག་བྱུང་བ་དང་དེ་དག་གི་དགོས་པ་ནི་མི་རྣམས་ཀྱི་རང་བྱུང་ཁམས་ཆེན་མོར་རྒྱུས་ལོན་བྱ་ཕྱིར་ཡིན། རྒྱུ་མཚན་ནི་རྩོམ་རིག་གི་བྱ་དངོས་ངོས་འཛིན་དང་ཤེས་རྟོགས་ཀྱི་ནུས་པ་ཐོན་པས་སོ།
         བོད་བཙན་པོའི་དུས་སྐབས་ཀྱི་རྩོམ་རིག
         བོད་བཙན་པོའི་དུས་སྐབས་ཀྱི་རྩོམ་རིག་ནི་རྒྱལ་པོ་སྲོང་བཙན་སྒམ་པོ་ནས་དར་མ་འུ་དུམ་བཙན་པོའི་བར་གྱི་བརྩམས་ཆོས་ལ་ཟེར་བ་ཡིན། དེ་ལྟར་ངོས་འཛིན་དགོས་པའི་རྒྱུ་མཚན་གཙོ་བོ་ནི་གཅིག་སྤྱི་ཚོགས་ཀྱི་སྒྲིག་གཞི་ནི་བྲན་གཡོག་སྤྱི་ཚོགས་ནས་བཀས་བཀོད་རྒྱུད་འཛིན་སྤྱི་ཚོགས་ལ་གོམས་སྟབས་སྤོས་པ་དང་། བོད་རྒྱལ་སྲོང་བཙན་སྒམ་པོས་བོད་ཁམས་གཅིག་ཏུ་གྱུར་བ་དང་ཐོན་མིས་བོད་ཡིག་གསར་བཅོས་གནང་བ།   ལོ་ཙྭ་བ་ཁག་གིས་རྒྱ་གར་ཡུལ་ནས་ལུགས་ཀྱི་བསྟན་བཅོས་མང་དག་བོད་ཡིག་ཏུ་སྒྱུར།   བཙན་པོ་ཁྲི་སྲོང་ལྡེ་བཙན་སྐབས་སངས་རྒྱས་ཆོས་ལུགས་བོད་ལ་དར་འཕེལ་ཤུགས་ཆེན་བཏང་སྟབས་རིག་གཞུང་དར་རྒྱས་ཤུགས་ཆེན་ཕྱིན། གཉིས་པ་དེ་ཡང་བཙན་པོའི་དུས་སྐབས་ཀྱི་རྩོམ་རིག་གི་བརྗོད་བྱའི་ནང་དོན་གཙོ་བོ་ནི་འཇིག་རྟེན་མི་ཆོས་ཀྱི་སྐོར་ཡིན།   དུས་སྐབས་འདིའི་ཁོངས་སུ་གཏོགས་པའི་བརྩམས་ཆོས་ཏེ།  ད་ལྟ་ངེད་ཚོས་སྦྱང་བཞིན་པའི་འགྱུར་རྩོམ་དང་།   རྡོ་རིང་ངོས་ཀྱི་ཡི་གེ་དང་། བྲག་བརྐོས་ཡི་གེ  དྲིལ་བུའི་ཁ་བྱང་དང་། མགུར་གླུ  རྟོགས་བརྗོད་སོགས་མང་དག་བྱུང་།   དེ་དག་ལས་ཕོན་ཆེ་བ་ནི་འགྱུར་རྩོམ་རེད་འདུག  རྗོད་བྱེད་ཚིག་གི་སྒོ་ནས་མགུར་དང་རྡོ་རིང་སོགས་ཡིན་པ་དེ་དག་གི་ཁྱད་ཆོས་ནི་ཚིག་འབྲུ་ཉུང་ཤིང་བརྡ་རྙིང་མང་བས་ནང་དོན་གཏིང་ཟབ་པ།   ཡི་གེ་བྱུང་བ་ནས་བཟུང་ངག་ཐོག་རྩོམ་རིག་ལ་གསར་བརྗེ་བྱུང་ནས་ཡིག་ཐོག་རྩོམ་རིག་ཇེ་མང་ནས་ཇེ་མང་དུ་ཕྱིན།
         བཀའ་གདམས་རྩོམ་རིག
         དེ་ཡང་བཀའ་གདམས་རྩོམ་རིག་གི་དུས་མཚམས་ནི་ལོ་ཙཱ་བ་རིན་ཆེན་བཟང་པོ་（༩༥༨-༡༠༥༥）ནས་བཟུང་ས་པན་ཀུན་དགའ་རྒྱན་མཚན་（༡༡༨༢-༡༢༥༡）བར་ཡིན།   གཅིག་དུས་སྐབས་འདི་ནི་བོད་རྒྱལ་དར་མ་འུ་དུམ་བཙན་གྱིས་སངས་རྒྱས་བསྟན་པ་བསྣུབས་རྗེས་ལོ་ངོ་བརྒྱ་ལྷག་གི་ནང་དུ་བོད་ཁམས་འདི་རྒྱལ་ཕྲན་གསུམ་བརྒྱ་དྲུག་བཅུ་ལྷག་ཏུ་ཐོར་རྗེས་མི་ཆེན་གྱི་འབངས་ལ་བརྙས་བཅོས་དང་མཐོ་སར་སྤྲེལ་ལད་དམའ་སར་སྡུག་སྡངས་བྱེད་པའི་དུས་ངན་ཡིན།  མུན་ནག་ལས་སེལ་མཁན་གྱི་བླ་དཔོན་མེད་ལ་མི་དམངས་ཀྱི་ཆེད་དུ་ཐོན་མཁན་དཔའ་བོ་ནི་ག་ནས་ཡོད།   དེར་བརྟེན་ལྷ་བླ་མ་ཡེ་ཤེས་འོད་དང་བྱང་ཆུབ་འོད་གཉིས་ཀྱིས་སྔ་རྗེས་སུ་རྒྱ་ངརྩོན་འགྲུས་སརང་གེ་དང་ནག་ཚོ་ལོ་ཙཱ་བ་ཚུལ་ཁྲིམས་རྒྱལ་བ་རྒྱ་གར་དུ་མངགས་ནས་ཇོ་བོ་རྗེ་བོད་དུ་གདན་དྲངས་ནས་ལྟ་བ་ལོག་པའི་ཚོགས་རྣམ་བཏུལ་ཞིང་བྱང་ཆུབ་ལམ་སྒྲོན་བརྩམས་པ་ནས་བཀའ་གདམས་རྩོམ་རིག་དར་འགོ་ཚུགས།  དེ་ཡང་བཀའ་གདམས་རྩོམ་རིག་དར་བའི་དགོས་པ་ནི་ནང་བསྟན་རྒྱ་ཁྱབ་ཏུ་སྤེལ་ཕྱིར་དང་ཁྱད་པར་ནང་འཁྲུག་ཞོད་འཇགས་སུ་གཏོང་བའི་དགོས་མཁོར་དམིགས་པས་ཡིན།  བཀའ་གདམས་རྩོམ་རིག་གི་བརྗོད་བྱའི་ནང་དོན་ནི་བཙན་པོའི་དུས་སྐབས་དང་མི་འདྲ་བར་གཙོ་བོ་དམ་པའི་ལྷ་ཆོས་སྐོར་བརྗོད་པ་རྒྱ་ཆེ་བ་ཡིན།  བརྩམས་ཆོས་དེ་དག་གི་ཁོངས་སུ་སྐྱེས་རབས་རྩོམ་རིག་དང་།  སྤྲིངས་ཡིག འབྲོམ་སྟོན་པའི་བསྟོད་རྩོམ་པོ་ཏོ་བ་རིན་ཆེན་གསལ་གྱི་དཔེ་ཆོས།   གཞན་རྗེ་བཙུན་མི་ལ་རས་པའི་བསྟོད་རྩོམ་ད་དུང་བཀའ་གདམས་དགེ་བཤེས་ཚོའི་བརྩམས་ཆོས་བཅས་ཧ་ཅང་གི་མང་བ་ཞིག་དར།   རྗོད་བྱེད་ཚིག་ངོས་ནས་བརྗོད་ན་མགུར་གླུ  སྐྱེས་རབས་བསྟོད་སྨོན་གྱི་རྩོམ་མང་དག་དར།  དེ་དག་གི་ཁྱད་ཆོས་གཙོ་བོ་ནི་རྒྱུད་འཛིནདང་གསར་གཏོད།  དཔེ་ཡི་དངོས་པོའི་སྣང་བརྙན་ལེགས་པར་བསྐྲུན་པ།  རྩོམ་གཤིས་འཇམ་ཞིང་འུད་ལབ་ཉུང་བ། དེར་བརྟེན་བཀའ་གདམས་རྩོན་རིག་གི་ཕྱིས་ཀྱི་རྩོམ་རིག་བྱུང་བ་ལ་ལམ་སྟོན་པ་དང་བོད་ཀྱི་རྩོམ་རིག་ལོ་རྒྱུས་ཧྲིལ་བུར་མཚོན་ན་བཀའ་གདམས་རྩོམ་རིག་དེ་ཆུ་ཚད་མཐོན་པོར་སླེབས་པ་ཤེས་ཐུབ།
         བླ་མའི་དུས་སྐབས་ཀྱི་རྩོམ་རིག
         བོད་ཀྱི་བླ་མའི་དུས་སྐབས་ཀྱི་རྩོམ་རིག་ནི་འགྲོ་མགོན་ཆོས་རྒྱལ་འཕགས་པ་（༡༢༣༥-༡༢༨༠）ནས་རྒྱལ་བ་སྐུ་ཕྲེང་བཅུ་གསུམ་པ་ཐུབ་བསྟན་རྒྱ་མཚོའི་（༡༨༧༦-༡༩༣༣）བར་བྱུང་བའི་རྩོམ་རིག་དག་ལ་མཚོན།  དེ་ལྟར་ཕྱོགས་གཅིག་ཏུ་བོད་ཀྱི་བླ་མའི་དུས་སྐབས་ཀྱི་རྩོམ་རིག་ཞེས་འཇོག་དགོས་དོན་ནི་གཅིག་འགྲོ་མགོན་ཆོས་རྒྱལ་འཕགས་པའི་དུས་སྐབས་ནས་བཟུང་བོད་དུ་ཆོས་སྲིད་ཟུང་འབྲེལ་གྱི་སྤྱི་ཚོགས་ཀྱི་སྒྲིག་གཞི་གསར་པ་ཞིག་བྱུང་བ་དང་ཤོང་སྟོན་ལོ་ཙྭ་བས་སྙན་གཞུང་བོད་ཡིག་ཏུ་བསྒྱུར་ནས་རྩོམ་རིག་ཧྲིལ་བུར་མེ་ལོང་མའི་ཤུགས་རྐྱེན་འཐེབས།  གཉིས་བརྗོད་བྱའི་ནང་དོན་ངོས་ནས་གཙོ་བོ་དམ་པའི་ལྷ་ཆོས་དང་འཇིག་རྟེན་མི་ཆོས་ཟུང་དུ་འབྲེལ་ནས་སེར་སྐྱ་ཡོངས་ལ་ལུགས་གཉིས་ཀྱི་སྟེང་ནས་བསླབ་བྱ་དང་སློབ་གསོ་བྱེད་པ་དང་རྗོད་བྱེད་ཚིག་གི་ངོས་ནས་བཤད་ན་མང་ཆེ་བ་སྐྱེ་བོ་དམ་པའི་རྣམ་ཐར་དང་བསླབ་བྱ་ལུགས་ཀྱི་བསྟན་བཅོས་སོགས་ཧ་ཅང་གི་མང་བ་དར་འདུག དཔེར་ན་སྙན་གཞུང་རྟོགས་བརྗོད་དཔག་བསམ་འཁྲི་ཤིང་།   ཀླུ་ཀུན་དུ་དགའ་བའི་ཟློས་གར།   བྱ་མགྲིན་སྔོན་ཟླ་བའི་རྟོགས་བརྗོད།  དགེ་ལྡན་ལེགས་བཤད།   བརྟེན་འབྲེལ་བསྟོད་པ།   རྗེ་རིན་པོ་ཆེའི་བསྟོད་པ་ཤར་གངས་རི་མ།   བུ་སྟོན་ཆོས་འབྱུང་།   རྒྱལ་པོ་རཱ་མ་ཎའི་རྟོགས་བརྗོད།  ལྷ་མོའི་འཁྲབ་གཞུང་བརྒྱད་ལ་སོགས་བརྩམས་ཆོས་ཧ་ཅང་གི་མང་།  དེ་དག་གི་རྩོམ་པ་པོ་ནི་མང་ཆེ་བ་སེར་མོ་བ་རེད་འདུག   དེ་དག་གི་ཁྱད་ཆོས་གཙོ་བོ་ནི་ཚིག་གི་སྦྱོར་བ་སྙན་ཞིང་སོ་སྐྱེས་མཐོ་དམན་སུས་ཀྱང་གོ་བདེ་བ།  གོ་བསྐོན་བློ་འགུག་གི་སན་ལོབ་གསོའི་ནུས་པ་ཐོན་པ།  མདོར་ན་བླ་མའི་དུས་སྐབས་ཀྱི་རྩོམ་རིག་གི་བོད་ཀྱི་རྩོམ་རིག་ལོ་རྒྱུས་ཁྲོད་དུ་གོ་ས་ངེས་ཅན་ཞིག་བཟུང་ཡོད་པར་འདོད།
         དེང་རབས་རྩོམ་རིག
         དེང་རབས་རྩོམ་རིག་ནི་ཀྲུང་གོ་གསར་པ་དབུ་བརྙེས་པ་ནས་ད་ལྟའི་བར་དུ་བྱུང་བའི་རྩོམ་རིག་ལ་ཟེར།   ངོས་འཛིན་དེ་ལྟར་བྱེད་དོན་ནི་གཅིག་༡༩༥༩ལ་ཆ་བཞག་ན་རང་རྒྱལ་ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་དངོས་སུ་དབུ་བརྙེས་པ་ནས་བོད་ཀྱི་སྤྱི་ཚོགས་ལམ་ལུགས་དང་བསམ་བློའི་འདུ་ཤེས།  དཔལ་འབྱོར་ཆ་རྐྱེན།  རིག་གནས་ཀྱི་ཆུ་ཚད་སོགས་ལ་སྔ་ན་མེད་པའི་འགྱུར་ལྡོག་ཆེན་པོ་བྱུང་བ་དང་ཆབས་ཅིག་རྩོམ་རིག་སྒྱུ་རྩལ་གྱིས་མི་དམངས་ལ་ཞབས་འདེགས་ཞུ་དགོས་པའི་བྱེས་ཕྱོགས་གཏན་ལ་ཕབ་པ།  གཉིས་བརྗོད་བྱའི་ནང་དོན་ནི་དངོས་ཡོད་སྤྱི་ཚོགས་སྟེང་བྱུང་བའི་བྱ་དངོས་གསར་པ་དང་འཚོ་བ་གསར་པ།  མི་སྣ་ངོ་མ།  སྤྱི་ཚོགས་གསར་རྙིང་གཤིབ་སྡུར་བྱེད་པ་སོགས་ཡིན་པ།  དེ་དག་གི་ཁྱད་ཆོས་ནི་ཚིག་གི་སྡེབ་སྦྱོར་ཚགས་ཞིབ་ཅིང་གཟབ་ནན་ཡིན་ལ་ཉམས་འགྱུར་ལྡན་པ་དངོས་བསྟན་གྱི་དོན་གསལ་ཞིང་ཤུགས་མཚོན་གྱི་དོན་ཟབ་ཅིང་རྒྱ་ཆེ་བ་ཡིན།  དེ་ལས་བརྩམས་ཆོས་སུ་དཔེར་ན་རྗེ་བཙུན་ཤེས་རབ་རྒྱ་མཚོའི་བརྩམས་ཆོས་དང་།   དོན་གྲུབ་རྒྱལ་གྱི་ལང་ཚོའི་རྦབ་ཆུ།  རྐང་ལམ་ཕྲ་མོ།  ཤ་དང་རུས་པའི་བརྩེ་དུང་།  བཀྲ་ཤིས་དཔལ་ལྡན་གྱི་རི་མགོ་མཐོན་པོའི་ཉི་མ།  དུང་དཀར་རིན་པོ་ཆེ་བློ་བཟང་འཕྲིན་ལས་ལགས་ཀྱི་སྙག་ངག་གི་འཇུག་ཚུལ་སྟོན་པ་ཚིག་རྒྱན་རིག་པའི་སྒོ་འབྱེད་སོགས་ཧ་ཅང་གི་མང་།  དེར་བརྟེན་རྩོམ་ཡིག་གི་ནང་དོན་མཚོན་ཐབས་ཀྱང་ཧ་ཅང་གི་མང་པོ་ཆགས།   རྩོམ་རིག་གི་མཚོན་དོན་བསམ་བློ་ནི་ཚེ་ཕྱི་མའི་བདེ་བ་སྙེག་པ་ནས་ཚེ་འདིའི་བདེ་བ་འཚོལ་བར་གྱུར་ལ།  རྩོམ་རིག་གི་སྐད་ཆའང་རྟོགས་དཀའ་བའི་ཡིག་སྐད་ནས་གོ་སླ་བའི་མང་ཚོགས་ཀྱི་སྐད་ཆ་དང་ཉེ་བར་འཕེལ་སྒོ་བརྩམས་པས།   བོད་ཀྱི་རྩོམ་རིག་སྤྱི་ཚོགས་ཅན་དང་མང་ཚོགས་ཅན་དུ་འཕེལ་བར་སྣེ་ཁྲིད་ཀྱི་ནུས་པ་རྒྱ་ཆེན་པོ་ཐོན་ལ།   བོད་ཀྱི་རྩོམ་བྱུང་ལོ་རྒྱུས་ཀྱི་ངོས་ནས་བལྟས་ན་རྩོམ་རིག་སྔོན་ཐོན་ཅན་དུ་འཕེལ་བའི་བསྐྱོགས་མཚམས་ཆེན་པོ་ཞིག་ཀྱང་རེད། 
         མཇུག་བསྡུ་བའི་གཏམ།
         བོད་ཀྱི་རྩོམ་རིག་ལོ་རྒྱུས་བྱུང་ནས་མི་ལོ་༣༠ལྷག་ནང་དུ་མཁས་པའི་དབང་པོའི་སྐུ་དྲིན་གྱིས་དེབ་གྲངས་མང་དག་ཞིག་གསར་སྒྲིག་བྱས།   རྩོམ་རིག་ལོ་རྒྱུས་བྱུང་རིམ་གྱི་དཔེ་ཆ་ཁག་ཅིག་བལྟས་པ་བརྒྱུད།  རྩོམ་རིག་བྱུང་བའི་ལོ་རྒྱུས་དང་སྤྱི་ཚོགས་འཕེལ་རྒྱས་ཀྱི་གནས་བབ།  གཞན་བརྗོད་བྱ་རྗོད་བྱེད་ཀྱི་སྒོ་ནས་གནའ་བོའི་རྩོམ་རིག་དང་བོད་བཙན་པོའི་དུས་སྐབས་ཀྱི་རྩོམ་རིག བཀའ་གདམས་རྩོམ་རིག བླ་མའི་དུས་སྐབས་ཀྱི་རྩོམ་རིག དེང་རབས་རྩོམ་རིག་བཅས་ཁག་ལྔ་རུ་དབྱེ་ཡོད།  བོད་ཀྱི་རྩོམ་རིག་ལོ་རྒྱུས་ལ་དུས་རིམ་དགར་ཚུལ་མི་གཅིག་མང་བས་ཕྱིས་སུ་མི་ཚང་མས་རང་ཉིད་ལྟ་བ་དྲངས་ནས་ལེགས་ཆ་བརྒྱུད་འཛིན་ཞན་ཆ་དོར་སྤངས་བྱས་ནས་རྩོམ་རིག་ལོ་རྒྱུས་འདིའི་སྟེང་ནུས་པ་ཅུང་ཟད་འདོན་ཐུབ་ན་ཡག་ཐོག་ཡག་བརྩེགས་ཡོང་བར་སེམས།
         དཔྱད་གཞིའི་ཡིག་ཆ། 
         རྒྱ་ཡེ་བཀྲ་བྷོ།   བོད་ཀྱི་རྩོམ་རིག་ལོ་རྒྱུས་སྐལ་བཟང་མིག་སྒྲོན།   མཚོ་སྔོན་མི་རིགས་དཔེ་སྐྲུན་ཁང་། 
         ལྷག་པ་ཆོས་འཕེལ།   བོད་ཀྱི་རྩོམ་རིག་ལོ་རྒྱུས།    མི་རིགས་དཔེ་སྐྲུན་ཁང་། 
         ཆབ་འགག་རྟ་མགྲིན།   བོད་ཀྱི་རྩོམ་རིག་ལོ་རྒྱུས།   བོད་ལྗོངས་མི་དམངས་དཔེ་སྐྲུན་ཁང་། 
         རེབ་གོང་རྡོ་རྗེ་མཁར་སོགས་ཀྱིས་བོད་ཀྱི་རྩོམ་རིག་ལོ་རྒྱུས།   བོད་ལྗོངས་མི་དམངས་དཔེ་སྐྲུན་ཁང་། 
         བསྟན་འཛིན་དོན་གྲུབ། བོད་ཀྱི་དུས་རབས་རིམ་བྱུང་རྩོམ་རིག་ལས་བཀའ་གདམས་རྩོམ་རིག་གསལ་བའི་སྒྲོན་མ།   མི་རིགས་དཔེ་སྐྲུན་ཁང་། 
         ལྷ་ཕྱུག་སྐྱིད།   རྩོམ་རིག་སྤྱི་རྣམ།  མི་རིགས་དཔེ་སྐྲུན་ཁང་། 
         ལས་ཆེན་ཀུན་དགའ་རྒྱན་མཚན། བཀའ་གདམས་ཆོས་འབྱུང་གསལ་བའི་སྒྲོན་མ། 
         དུང་དཀར་རིན་པོ་ཆེ།   དུང་དཀར་ཚིག་མཛོད།   ཀྲུང་གོ་བོད་རིག་པའི་དཔེ་སྐྲུན་ཁང་། 
         ལྷ་རྒྱལ་ཚེ་རིང་།   བོད་ཀྱི་རྩོམ་རིག་བྱུང་འཕེལ་དང་ཁྱད་ཆོས་རིག་འཛིན་བྱེ་བའི་རོལ་མཚོ།   མི་རིགས་དཔེ་སྐྲུན་ཁང་།