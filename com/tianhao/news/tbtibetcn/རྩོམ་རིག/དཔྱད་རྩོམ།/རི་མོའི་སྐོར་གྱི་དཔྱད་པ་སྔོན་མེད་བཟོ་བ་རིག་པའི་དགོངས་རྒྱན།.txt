རི་མོའི་སྐོར་གྱི་དཔྱད་པ་སྔོན་མེད་བཟོ་བ་རིག་པའི་དགོངས་རྒྱན།
འདྲེན་ཚིག ང་ཚོས་ནམ་རྒྱུན་རི་མོ་དང་སྒྱུ་རྩལ་གཉིས་ལྷན་ཅིག་ཏུ་སྦྱར་ཏེ་བཤད་པ་རེད། ཡིན་ནའང་ང་རང་ཚོའི་སྲོལ་རྒྱུན་གྱི་གོ་དོན་ལྟར་ན་དེ་གཉིས་ལ་འབྲེལ་བ་ཆེར་མེད་པ་སྟེ། རི་མོ་ནི་གཙོ་ཆེར་ལྷ་རིས་བཞེངས་རྩོམ་གྱི་ཆ་ནས་གོ་བ་ལེན་པ་དང་དེ་ཡང་རིག་གནས་ཆེ་བ་ལྔའི་ཡ་གྱལ་བཟོ་རིག་པའི་ཁོངས་སུ་འདུ། བཟོ་རིག་པ་ནི་རྒྱལ་བའི་སྐུ་གསུང་ཐུགས་རྟེན་བཞེངས་པ་གཙོ་བོར་བྱེད་པ་ཞིག་ཡིན་པས་བཞེངས་པ་པོར་ནི་ལྷ་བཟོའམ་ལྷ་བྲིས་པ་ཞེས་འབོད་པ་རེད། སྒྱུ་རྩལ་ནི་གནའ་བོའི་དུས་སུ་རྟ་རྒྱུག་མདའ་འཕེན་སྦེ་ག་འགྲན་པ་སོགས་ཤེད་རྩལ་གྱི་ཆ་ལ་གོ་བ་དང་། བར་ཞིག་ཏུ་བཟོ་དང་རོལ་མོ་གླུ་དབྱངས་གར་ལ་སོགས་ཀྱི་དབྱེ་བར་ལུས་ངག་གི་ཆ་དྲུག་ཅུ་རེ་བཞི་བགྲང་སྲོལ་འདུག་པ་དེ་ལྟར་རེད་ལ། སྒྱུ་རྩལ་དྲུག་ཅུ་རེ་བཞི་བོ་དེར་རི་མོ་འདུས་ཡོད་པ་མ་རེད། དེང་སང་རི་མོ་དང་སྒྱུ་རྩལ་སོ་སོའི་གོ་དོན་ལ་འགྱུར་བ་བྱུང་བའམ། ཡང་ན་བསྟན་དོན་རྒྱ་ཇེ་ཆེར་སོང་སྟེ། རི་མོ་ནི་སྒྱུ་རྩལ་གྱི་ཁོངས་སུ་བསྡུས་ཏེ། སྒྱུ་རྩལ་གྱི་རྣམ་པས་མིའི་ནང་སེམས་ཀྱི་འཕྲོ་འདུ་མཚོན་པར་བྱེད་པ་ཞིག་ཡིན་པར་བཤད། དེ་ལྟ་ནའང་རི་མོ་བྲིས་བྲིས་ཐམས་ཅད་སྒྱུ་རྩལ་བརྩམས་ཆོས་སུ་འགྲོ་བའི་ངེས་པའང་མེད་ཚོད་རེད། དེ་དོན་ང་ཚོས་རང་རང་གི་ཤེས་མྱོང་བརྒྱུད་དེ་བརྡར་ཤ་གཅོད་དགོས་པ་ཞིག་ཡིན་པར་འདོད། གང་ལྟར་རི་མོ་དང་སྒྱུ་རྩལ་སོགས་ཀྱི་གོ་དོན་ལ་འགྱུར་ལྡོག་བྱུང་བ་དེ་ཡིས་ང་རང་ཚོའི་ཕྱོགས་གང་ཅིའི་བསམ་གཞིགས་བྱེད་སྟངས་ཀྱང་རིམ་བཞིན་འཛམ་གླིང་སྤྱི་མཐུན་གྱི་ལམ་བུར་མཐུད་སྦྲེལ་བྱས་དང་བྱེད་བཞིན་པ་རྟོགས།
        གཤམ་དུ་བཀོད་པའི་རྩོམ་ཡིག་འདིར་རང་རེའི་ལྷ་བྲིས་རི་མོའི་ཁྱད་ཆོས་དང་དེའི་འབྲི་སྲོལ་སོགས་སླ་བསྡུས་ཀྱིས་ངོ་སྤྲོད་བྱས་ཡོད་པ་དང་། རྩོམ་པ་པོས་རི་མོ་བྲིས་པའི་མྱོང་ཚོར་གཞིར་བཟུང་སྟེ་བསམ་གཞིགས་དོགས་དཔྱོད་གནད་དུ་སྨིན་པ་མཛད་ཡོད་པས། ང་ཚོས་རྩོམ་ཡིག་འདི་བཀླགས་པས་སྲོལ་རྒྱུན་གྱི་ལྷ་བྲིས་རི་མོར་ཇི་ལྟར་ལྟ་བ་དང་རི་མོའི་ལས་ལ་ཇི་ལྟར་འཇུག་པ། ལྷག་པར་དུ་ང་ཚོ་རི་མོའི་སྒྱུ་རྩལ་གསར་རྩོམ་དང་བརྩམས་ཆོས་མྱོང་རོལ་ལ་འཇུག་པར་ཐེམ་སྐས་ལྟ་བུའི་ཕན་འདྲོང་ཆེ་བ་ཡིན་ནོ།། —སྒྲིག་པ་པོས།
        མང་མང་ལོ་ཡི་འཁོར་ལོ་འབུམ་ཕྲག་བརྒལ་བ་སྔོན་བྱུང་བསྐལ་པའི་དུས།།
        ཟབ་ཟབ་ཆུ་གཏེར་ཀློང་ལས་ཐོན་པའི་འགྲོ་བར་སྲེད་པ་འཕེལ་དང་ལྷན།།
        མཛེས་མཛེས་རྨད་བྱུང་རི་མོའི་སྒྱུ་རྩལ་ཞིང་འདིར་ཡུན་གྱིས་དར་ཚུལ་བཅས།།
        ཡང་ཡང་དཔྱད་གསུམ་ཚད་མའི་ལམ་ལས་བདེན་པའི་ར་སྤྲོད་བྱེད་ལ་རངས།།
        དང་པོ། རི་མོ་ཐོག་མར་བྱུང་ཚུལ།
        དེ་ཡང་མི་ཤིགས་རྡོ་རྗེའི་རླུང་གིས་འཚོ་བའི་ས་ཡི་གོ་ལ་འདིར་འགྲོ་བ་མི་ཡི་རིགས་བྱུང་ཚུལ་ལ་འཐད་མིན་མང་པོ་ཞིག་མཆིས་པ་ལས་དབྱིན་ཇིའི་མཁས་དབང་ཏར་ཝིན་དང་ཁོང་གི་རྗེས་འབྲངས་པ་ཧུག་སི་ལེ(Thomas Henry Huxley,赫胥黎,1825—1895)སོགས་ཀྱིས་དེང་རབས་ཚན་རིག་གི་ལམ་ནས་གཏན་ཚིགས་མང་པོ་དྲངས་ནས་འགྲོ་བ་མི་འདི་ཐོག་མར་སྤྲ་རིགས་ལས་མཆེད་པར་འདོད། ཧྥ་རན་སིའི་གསོ་བ་རིག་པའི་མཁས་ཅན་ཨོ་ཏན་སོགས་དེང་རབས་ཀྱི་ཚན་རིག་པ་མང་པོ་ཞིག་གིས་ལུས་ཁམས་ཆགས་ཚུལ་སོགས་ལས་དཔང་རྟགས་མང་པོ་དྲངས་ཏེ་འགྲོ་བ་མིའི་རིགས་ཀྱི་འབྱུང་ཁུངས་ནི་རྒྱ་མཚོ་ལས་སྐྱེས་པའི་སྲོག་ཆགས་སམ་སྤྲེའུ་ནས་མགོ་བརྩམས་པར་ཚན་རིག་བརྟག་དཔྱད་ཀྱི་འབྲས་བུས་བདེན་དཔང་བྱས་པ་ལྟར་ན་མིའི་རིགས་ལ་ལོ་ངོ་ཁྲི་སུམ་བརྒྱ་ལྷག་གི་ལོ་རྒྱུས་ཡོད། དེས་ན་རི་མོ་ལ་ཡང་ལོ་ངོ་ཁྲི་སུམ་བརྒྱ་ལྷག་གི་ལོ་རྒྱུས་ཡོད་ཅེས་བཤད་ན་སྐྱོན་མེད་སྙམ། རྒྱུ་མཚན་ནི་མཚོ་སྐྱེས་སྲོག་ཆགས་ཤིག་སྐམ་སར་ཡོང་ནས་རིམ་བཞིན་སྤྲེའུ་ལ་འགྱུར་བ་དང་། ཁ་ཟས་ཤིང་གི་འབྲས་བུ་དང་ལོ་མར་ལོངས་སྤྱད་ནས་འཚོ་བ་རོལ། ནམ་ཞིག་གི་ཚེ་སྲེད་པའི་འཕེལ་ཕྱོགས་དང་བསྟུན་ཉམ་ཆུང་བའི་སེམས་ཅན་མང་པོའི་ཤ་དང་ཁྲག་ལ་རོལ་ནས་ལུས་སེམས་ཀྱི་ནུས་པ་མཐུ་ཆེན་དུ་སོང་བས་རང་ལས་ཉམ་ཆུང་བ་དང་། མཉམ་པ། སྟོབས་ཆེ་བའི་སེམས་ཅན་ལ་འཐབ་རྩོད་བྱས། ལན་རེར་རང་ཕམ། ལན་རེར་ཕ་རོལ་དབང་དུ་བསྡུས། དེ་དག་ལ་བརྟེན་ནས་ཁོང་ཚོའི་བསམ་བློར་སྟོབས་ཤུགས་ཆེ་བའི་སེམས་ཅན་དེ་ཚོ་དབང་དུ་བསྡུ་བ་ངེས་པར་དུ་མཚོན་ཆར་རག་ལས་པའི་ཀུན་སློང་འཁོར་བ་དང་ཆབས་ཅིག་རྣམ་རྟོག་གི་འཆར་སྒོར་རྡོ་ཡི་སྟ་རེ་ཁ་ལེབ་ལ་རྣོ་བ་མདུང་གི་རྩེ་མོ་རྣོ་ལ་རིང་ཐུང་ཚད་དང་ལྡན་པ་བཟོ་འདོད་ཀྱི་རྣམ་པ་ཤར་བ་ལ་བརྟེན་ནས་བཟོས་པའི་མདུང་གྲི་སོགས་ནི་རི་མོའི་ཐོག་མ་ཡིན། ཡང་གདོད་མའི་སྤྱི་ཚོགས་སྐབས་མེས་པོ་རྣམས་ཀྱི་ཐུན་མོང་ཐོག་འཚོ་བ་སྐྱེལ་བ་དང་། ཐོན་སྐྱེད་བྱས་པ་བཅས་ཀྱི་གོ་རིམ་ནང་ཕན་ཚུན་བར་ལ་ཁ་འབྲལ་ཐབས་མི་རུང་བའི་འབྲེལ་བ་ཟབ་མོ་ཞིག་ཆགས་པ་དེས་ཐུན་མོང་གི་བྱ་གཞག་གཅིག་གྱུར་ཡོང་བ་ལ་ཕན་པ་ཆེན་པོ་བྱུང་། ཕན་ཚུན་གྱི་བསམ་བློ་མཚོན་བྱེད་ཀྱི་སྐད་བརྡ་དང་། ལུས་ཀྱི་རྣམ་འགྱུར། ཁ་བརྡ། རི་མོ། ལག་བརྡ་བཅས་ལ་བརྟེན་ནས་འཚོ་བ་རོལ་གྱིན་ཡོད། དཔེར་ན། དེང་སྐབས་ཡུལ་ཁག་མང་པོ་ཞིག་ཏུ་སྨྲ་མི་ཤེས་པའི་ལྐུགས་པ་ཚོར་ལུས་ཀྱི་རྣམ་འགྱུར་དང་། རི་མོ་སོགས་ལ་བརྟེན་ནས་སློབ་སྦྱོང་དང་བརྡ་སྤྲོད་བྱེད་ཐུབ་ཀྱི་ཡོད་པ་འདིས་ཀྱང་རྟོགས་ཐུབ། ང་ཚོ་བོད་མི་རིགས་ལ་ཡང་རི་མོའི་ལོ་རྒྱུས་ལོ་ངོ་ཁྲི་ཕྲག་མང་པོའི་སྔོན་ནས་ཡོད། གང་ཞེ་ན་བོད་མི་རིགས་འདི་ཡང་ལུང་པ་གཞན་དང་འདྲ་བར་ལོ་ངོ་ཁྲི་དུ་མའི་སྔོན་དུ་སྤྲེའུ་མིར་གྱུར་ནས་ང་ཚོའི་མེས་པོ་གོང་མ་རྣམས་བྱུང་བ་ཡང་དག་པའི་ལུང་དང་ཚན་རིག་གི་ལམ་ནས་ར་སྤྲོད་བྱེད་ཐུབ། འོན་ཀྱང་བསམ་བཞིན་ལོ་རྒྱུས་ལོག་པར་སྨྲ་བ་འགས་བོད་མི་རིགས་ནི་མི་རིགས་གཞན་ནས་མཆེད་པར་སྒྲུབ་གང་ཐུབ་བྱེད་པ་ནི་ཉི་མའི་འོད་ལག་པས་འགོག་པའི་དཔེ་ལྟར་རང་གི་དེ་ཉིད་བསྟན་པ་ལས་སུ་ཞིག་གིས་ཡིད་རྟོན་ནུས། ཡ་མཚན་སྐྱེ་བ་ཞིག་ལ་ང་ཚོ་བོད་མི་རྣམས་ཀྱིས་རང་མི་རིགས་ཀྱི་ལོ་རྒྱུས་གླེང་སྐབས་ལོ་ངོ་ཉིས་སྟོང་དང་བཞི་སྟོང་དུ་བཤད་པ་ནི་བདེན་པར་མ་མཐོང་སྟེ། བོད་ལྗོངས་ནི་ལོ་ངོ་ཁྲི་ལྔ་སྟོང་གི་སྔོན་དུ་སྐམ་ས་ཕོག་ཐུག་བྱུང་ནས་གྲུབ་ཅེས《དཔྱད་གཞིའི་འཕྲིན་གསར་ཚགས་པར》དུ་བཀོད་ཡོད་པ་དང་། མདོ་དབུས་མཐོ་སྒང་དུ་སྔ་མོ་ཞིག་ནས་མིའི་འགྲོ་བ་ཡོད་པའི་དཔང་རྟགས་བསྙོན་མེད་ཅིག་རྙེད་པ་ནི། སྔོན་འཇར་མན་གྱི་ཚན་རིག་པ་གཉིས་བོད་དུ་ཡོང་ནས་ལྷ་སའི་ཉེ་འདབས་སུ་གློག་ཁང་ཞིག་འཛུགས་སྐབས་ལོ་ངོ་ཁྲི་གཅིག་སོང་བའི་མིའི་རོ་ཆ་ཚང་ཞིག་རྙེད་པ་དང་། སྤྱི་ལོ༡༩༦༡ལོར་བོད་ཉིང་ཁྲི་ས་ཁུལ་ཡར་ཀླུང་གཙང་པོའི་བྱང་ངོས་ནས་ལོ་ངོ་བཞི་སྟོང་ལྷག་ཙམ་གྱི་གོང་སྟེ་རྡོ་ཆས་གསར་མའི་དུས་ཀྱི་རྡོ་འགྱུར་མིའི་རུས་དུམ་ཞིག་རྙེད། གཞན་སེ་ར་དགོན་པའི་གཡས་འགྲམ་གྱི་ཐོའུ་ཀུན་དགའ་དང་། བོད་ནག་ཆུ། གཉའ་ནང་རྫོང་གི་གཡའ་ལི། ཤན་རྩྭ། སྤུ་ཧྲེང་། ཁ་རུབ། རུ་ཐོག མཚོ་གཉིས། སྐྱིད་གྲོང་། དིང་རི་སོགས་ཀྱི་ས་ཆ་མང་པོར་མིའི་རོ་དང་། རུས་པ། རྫ་ཆས། རྫ་ཆས་སྟེང་རི་མོ་འབུར་མ། ཁང་བའི་རྩིག་རྨང་གི་ཤུལ་སོགས་གནའ་རྫས་བགྲང་ལས་འདས་པ་ཞིག་སྔ་རྗེས་སུ་གསར་རྙེད་བྱུང་བ་དེ་དག་ལ་ཚན་རིག་མཁས་པ་ཚོས་བརྟག་དཔྱད་གང་མང་བྱས་རྗེས། ལོ་ངོ་ཁྲི་ཕྲག་གཉིས་སམ་ཁྲི་ཕྲག་གསུམ་གྱི་སྔ་རོལ་ཏུ་ཞིང་ཕྱུགས་གཉིས་མཉམ་འབྲེལ་གྱི་ཐོན་སྐྱེད་གཉེར་བཞིན་པའི་གནའ་བོའི་མི་རིགས་ཤིག་གནས་པར་བཤད་པ་སོགས་ལ་བརྟག་ན་ང་ཚོའི་བོད་ལ་རི་མོའི་ལོ་རྒྱུས་ལོ་ངོ་ཁྲི་དུ་མའི་གོང་རོལ་ནས་ཡོད་པའང་ཤེས་ཐུབ། ཁ་ཅིག་གིས་ཁྱེད་ཀྱི་འདོད་པ་རྒྱལ་བའི་བཀའ་དང་འགལ་ཟེར་ན། བཀའ་ཡི་དགོངས་པ་གཞན་དུ་འགྲེལ་དགོས་ཏེ། རིགས་པ་དུ་མས་མངོན་སུམ་དུ་གནོད་པའི་ཕྱིར། གཞན་ཡང་ང་ཚོ་བོད་ཀྱི་ལོ་རྒྱུས་དང་རིག་གནས་ཀྱི་འབྱུང་ཁུངས་ནི་བོན་པོ་ཡིན་པས་སྟོན་པ་གཤེན་རབ་འཁྲུངས་ནས་ལོ་ཁྲི་ཕྲག་གཅིག་ལྷག་གི་བཤད་སྲོལ་ཡོད་པ་ལྟར་ན་ང་ཚོའི་མི་རིགས་ལ་རི་མོ་ཙམ་མ་ཟད་ཚུལ་ལྡན་གྱི་རིག་གནས་དར་ནས་ལོ་ངོ་ཁྲི་གཅིག་ལྷག་སོང་སྙམ་ཡང་བརྟག་པར་འཚལ།
        གསར་རྙེད་དངོས་པོའི་རྟགས་ལས་འགྲོ་བ་མིའི།།
        བགྲང་ཡས་ལོ་རྒྱུས་གསལ་བར་བསྟན་ན་ཡང་།།
        རི་མོའི་ལོ་རྒྱུས་བཏང་སྙོམས་བཞག་པ་འདི།།
        རྒན་པོ་ཁོ་བོའི་ལས་སྐལ་གནང་བ་སྙམ།།
        ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།།
        གཉིས་པ། ཐིག་རྩའི་སྐོར་ལ་དཔྱད་པ།
        དེ་ཡང་ལྷ་ཡི་ཐིག་ཅེས་པ་འདི་ང་ཚོ་གངས་ཅན་གྱི་ལྗོངས་འདིར་རབ་བྱུང་དགུ་པའི་ནང་སྐུ་བལྟམས་པའི་གངས་རིའི་ཁྲོད་ཀྱི་རླབས་ཆེ་བའི་གསར་གཏོད་པ་སྨན་བླ་དོན་གྲུབ་རྒྱ་མཚོ་དཔལ་བཟང་བོའི་སྐུ་རིང་ནས་དར་ཁྱབ་ཆེན་པོ་བྱུང་ཡོད། དེ་ལ་བརྟེན་ནས་ཞི་བ་དང་ཁྲོ་བོའི་ལྷ་བཞེངས་པའི་ཕྱག་སྲོལ་ཡང་དེང་གི་བར་ང་ཚོ་བོད་ཡོངས་ཀྱི་ལྷ་བཟོ་ཚོའི་འགྲོ་སའི་ལམ་ཁ་ཉག་གཅིག་ལྟ་བུར་ཆགས་ཡོད་མོད། གུས་ཞབས་པ་ང་རང་ནས་བལྟས་ན་དེ་ལ་ངེས་པ་ཆེན་པོ་ཨེ་ཡོད་སྙམ། གང་ཞེ་ན་ཐིག་རྩ་ཞེས་པ་འདི་མདོ་དང་རྒྱ་གར་གྱི་བསྟན་བཅོས་ལས་གསལ་བོར་བསྟན་མེད། གལ་ཏེ་ཡོད་ན་དུས་འཁོར་སྡོམ་འབྱུང་། ཤཱ་རིའི་བུས་ཞུས་པ། ཀྲྀ་ཡ་ས་མུཙྪ། མཆོད་རྟེན་ཆ་དབྱེ། གོ་ས་ལའི་རྒྱན། དྲང་སྲོང་ཨ་སྟའི་བུས་བྱས་པའི་ཚངས་པའི་ཚད་ཡིག་དང་། བི་ཤྭ་ཀརྨས་རྒྱལ་པོ་འཇིགས་ཐུལ་ལ་བསྟན་པའི་རི་མོའི་ཚད་ཡིག་སོགས་ལས་བསྟན་དགོས་པ་ལས་དེར་བསྟན་མེད། ཐིག་རྩ་ཞེས་པ་སྟོན་པའི་གསུང་བ་དང་ཁོ་རང་ཉིད་ཀྱི་སྐབས་སུ་དར་ཡོད་ན། བཟོ་རྒྱལ་བི་ཤྭ་ཀརྨས་བཞེངས་པའི་དེང་སྐབས་ལྷ་སའི་གཙུག་ལག་ཁང་གི་སྟོན་པ་དགུང་ལོ་བཅུ་གཉིས་ཚད་ཀྱི་ཇོ་བོ་རིན་པོ་ཆེ་དང་། དགུང་ལོ་བརྒྱད་ཚད་ཀྱི་ར་མོ་ཆེའི་ཇོ་བོ་གཉིས་ལ་ང་ཚོ་བོད་ཀྱི་དེང་དུས་སྤྱོད་བཞིན་པའི་ཐིག་རྩ་མི་ལྡན་པ་དང་། རྒྱ་གར་རྡོ་རྗེ་གདན་གྱི་ཐུབ་པ་ཆེན་པོ་ལ་ཡང་དེ་བཞིན་ཐིག་རྩ་མི་ལྡན་པ་གང་ཡིན་ནམ། དེང་གི་ལྷ་ཡི་ཐིག་རྩ་མི་ལྡན་ཚུལ་ཡང་སྔོན་རྒྱལ་བས་བཀས་ནོར་གླིང་ཕོ་བྲང་དུ་རྒྱན་དྲུག་མཆོག་གཉིས་བཞེངས་སྐབས་གཙོ་སྐུ་སྟོན་པའི་དབུའི་འོད་འདུ་ཡི་ཆེད་གཙུག་ལག་ཁང་གི་ཇོ་བོ་རིན་པོ་ཆེའི་དབུ་རྒྱན་ཕུད་ནས་དབུའི་གཙུག་ཏོར་ལ་ཞིབ་འཇུག་བྱས་སྐབས་ཇོ་བོ་རིན་པོ་ཆེའི་གཙུག་ཏོར་ནི་ལྷ་བྲིས་པའི་ཐིག་བརྒྱབ་པའི་གཙུག་ཏོར་དང་མི་འདྲ་བ་ཞིག་ཡོད་པ་དང་། ལྷག་པར་དུ་གཙུག་ཏོར་སྟེང་གི་འོད་འདུ་ནི་ལྷ་རིས་པའི་ཐིག་དང་ཡོངས་སུ་མི་མཐུན་པ་ཞིག་རེད། ཉེ་སྔོན་ཇོ་བོ་རྣམ་གཉིས་ལ་གསེར་འབུལ་སྐབས་དང་། རྗེས་སོར་ཇོ་བོའི་ན་བཟའ་སེལ་བའི་སྐུ་པར་ཞིག་ཡོད་པ་བཅས་ལ་ང་ཚོའི་ཐིག་རྩ་དང་བསྡུར་ནས་དཔྱད་སྐབས་གཙུག་ལག་ཁང་གི་ཇོ་བོའི་སྐུའི་དབྱིབས་ནི་ཅུང་ཟད་ཕྲ་ལ་རིང་བ་དང་། སྐུའི་དཔུང་བ་གཉིས་ནི་ཅུང་ཟད་ཞུད་པ། ཕྱག་གཉིས་ཀྱི་མཛུབ་མོ་རྣམས་ར་མོ་ཆེའི་ཇོ་བོའི་ཕྱག་མཛུབ་དང་མི་འདྲ་བ། ར་མོ་ཆེའི་ཇོ་བོ་ནི་མཐོང་བ་ཙམ་གྱིས་མིག་ནས་མཆི་མ་འཆོར་བ་དང་། ལུས་ཀྱི་བ་སྤུ་གཡོ་བ་ཞིག་ཡོད། ཁྱད་པར་དུ་ཞལ་གྱི་དཀྱིལ་འཁོར་ནང་དུ་སྤྱན་དང་ཤངས་སོགས་ཀྱི་གོ་རིམ་འཁྲུགས་པ་ཤིན་ཏུ་མཚར་པོ་རྒྱ་གར་གྱི་མིའི་རྣམ་པ་དང་འདྲ་བ་ཞིག་ཡོད་པ་ནང་བཞིན། གུས་པ་རང༡༩༨༣ལོར་རྡོ་རྗེ་གདན་དུ་གནས་མཇལ་དུ་ཕྱིན་སྐབས། སྟོན་པ་མྱ་ངན་ལས་འདས་ནས་ལོ་འཁོར་བརྒྱ་ཙམ་སོང་རྗེས་སྔོན་སྟོན་པ་མཇལ་མྱོང་བའི་རྒན་མོ་ཞིག་ལ་སྟོན་པའི་སྐུའི་དབྱིབས་སོགས་ག་འདྲ་ཡིན་ཚུལ་དྲིས་ནས་ཀུན་དགའ་བོའི་དངོས་སློབ་འཕགས་པ་ཤ་ནའི་གོས་ཅན་གྱིས་བཞེངས་པའི་ཐུབ་པ་བྱང་ཆུབ་ཆེན་པོར་དད་ལྡན་ཞིག་གིས་འདུན་པ་ལྟར་སྐུ་ལུས་ཡོངས་ལ་གསེར་ཕུལ་ཚེ་བརྟག་དཔྱད་བྱས་དུས་ཕྱག་ཞབས་མཐིལ་ལ་འཁོར་ལོའི་མཚན་བཟང་མེད་པ་དང་། པུས་མོ་གཉིས་ཐིག་དང་བསྡུར་ཚེ་རིང་བོ་ཞིག་ཡོད་འདུག ཡང་དེང་སྐབས་ང་ཚོའི་ལྷ་བཟོ་ཞིག་ལ་ཁྱེད་ཀྱི་ཐིག་རྒྱག་སྟངས་གང་ལ་ཐུག་ཡོད་དམ་ཞེས་དྲིས་ན། ངའི་དགེ་རྒན་བཀའ་དྲིན་ཅན་ག་གེ་མོ་ཞིག་ལ་ཐུག་ཡོད་ཟེར་རྒྱུ་རེད། འོ་ན་ཁྱེད་ཀྱི་དགེ་རྒན་གྱི་ཐིག་རྒྱག་སྟངས་གང་ལ་ཐུག་ཅེ་ན། སྨན་ཐང་བ་སོགས་བོད་སྔ་རབས་པའི་ལྷ་བྲིས་ཚོར་ཐུག་ཡོད་ཟེར་རྒྱུ་རེད། དེས་ན་ཁོང་ཚོའི་ཐིག་རྒྱག་སྟངས་གང་ལ་ཐུག་ཅེ་ན། རྒྱ་གར་གྱི་བཀའ་བསྟན་དང་། བཟོ་རྒྱལ་བི་ཤྭ་ཀརྨ་ལ་ཐུག་ཡོད་ཟེར། བཀའ་བསྟན་ལས་མ་བསྟན་པ་གོང་དུ་བཤད་པ་དེ་ལྟར་ལགས་ལ། བི་ཤྭ་ཀརྨས་བཞེངས་པའི་ཇོ་བོ་རྣམ་གཉིས་ལ་ང་ཚོའི་ལག་ལེན་བྱེད་བཞིན་པའི་ཐིག་ཚད་མི་ལྡན་པ་གང་ཡིན་ནམ། གཞན་ཡང་བོད་རྒྱལ་ཁྲི་སྲོང་ལྡེ་བཙན་གྱི་སྐུ་རིང་ལ་བསམ་ཡས་གཙུག་ལག་ཁང་གི་རྟེན་གཙོ་རྣམ་པར་སྣང་མཛད་དང་སྒྲོལ་མ་གཉིས་བཞེངས་སྐབས། སློབ་དཔོན་པདྨ་འབྱུང་གནས་ལ་ལྷ་དེ་གཉིས་གང་ལ་ཚད་འཛིན་བྱེད་དགོས་ཚུལ་ཞུས་ཚེ་སློབ་དཔོན་མཆོག་གིས་ཡར་ཀླུང་ནང་གི་བུ་བུ་མོ་མང་པོ་བསྡུ་རུབ་བྱས་ལ་དེའི་ནང་ནས་ཤིན་ཏུ་མཚར་བའི་བུ་བུ་མོ་གཉིས་ལ་དཔེ་བྱས་ཏེ་རྣམ་པར་སྣང་མཛད་དང་སྒྲོལ་མ་གཉིས་བཞེངས་བཅུག་པའི་ལོ་རྒྱུས་དང་། ཡོངས་འཛིན་ཡེ་ཤེས་རྒྱལ་མཚན་གྱི་དགོན་པ་ཐོག་ཚད་གཅིག་ཙམ་ཡོད་པའི་ཚེ་ལྕོག་གླིང་གི་ཐུབ་པ་ཚེ་གྲུབ་མའི་གཟུངས་གཞུག་ཏུ་རྗེ་བླ་མ་ཤར་ཙོང་ཁའི་ཕྱག་བྲིས་སྒྲོལ་མ་ཉེར་གཅིག་གི་སྐུ་ཐང་ཁྲུ་གང་ལྷག་ཙམ་ཞིག་ཡོད་པ་བདག་གིས་དངོས་སུ་མཐོང་ཞིང་དེར་རེའུ་མིག་ཉི་ཤུ་རྩ་གཅིག་ཆ་བགོད་བྱས་པའི་རེའུ་མིག་ནང་དུ་སྒྲོལ་མ་རེ་བཞེངས་ཡོད་པ་དེའི་སྐུ་ཡི་དབྱིབས་སོགས་བྱོན་གཙང་བོ་རང་མེད་པ་དང་། དཔེར་ན་དེང་གི་ལག་རྩལ་ལ་བྱང་བའི་རི་མོ་བ་ཞིག་གིས་བྲིས་པ་ལྟར་སྐུ་རྒྱན་དང་སྤྱན་སོགས་གང་ཐད་ལ་ཐིག་ཚད་མི་ལྡན། ཡིན་ན་ཡང་ལྷ་ཡི་ཐིག་རྩ་འདི་ཡང་དང་པོ་སྙན་པའི་གྲགས་པ་སྲིད་པའི་ཁྱོན་ན་ལྡིར་བའི་སྨན་བླ་དོན་གྲུབ་རྒྱ་མཚོས་སློབ་མ་རྣམས་ལ་སློབ་ཁྲིད་གནང་བདེ་བའི་ཆེད་དང་བོད་ཀྱི་རི་མོ་གོང་འཕེལ་དུ་གཏོང་བར་དགོངས་ཏེ《ཆ་ཚད་བདེ་བར་གཤེགས་པའི་སྐུ་གཟུགས་ཀྱི་ཚད་ཀྱི་རབ་ཏུ་བྱེད་པའི་ཡིད་བཞིན་ནོར་བུ》ཞེས་བྱ་བ་གསར་དུ་མཛད་པ་ཡིན་སྙམ། རྒྱུ་མཚན་ནི་ཁོང་གི་སྔོན་དུ་ལྷ་རིས་མཁས་ཅན་རེ་འགའ་བྱུང་ཡང་ཐིག་རྩ་གསར་གཏོད་གནང་བའི་ལོ་རྒྱུས་དང་བཤད་སྲོལ་མེད་པའི་ཕྱིར་དང་། བོད་ཀྱི་ལྷ་རིས་པ་གྲགས་ཅན་མང་པོའི་ཞལ་ནས་ང་ཚོའི་ཐིག་རྩའི་སྲོལ་གཏོད་མཁན་ནི་སྨན་བླ་དོན་གྲུབ་ཡིན་ཞེས་བཞེད་པ་ཡོངས་སུ་གྲགས་པའི་ཕྱིར། ཁོང་གི་རིང་ནས་ལྷ་ཡི་རི་མོ་འཕེལ་རྒྱས་ཆེན་པོ་བྱུང་བ་འདིས་ཀྱང་རྟོགས་ནུས། གལ་ཏེ་ཁོང་གིས་གསར་གཏོད་བྱས་པ་ཡིན་ན་ང་ཚོ་བོད་རིགས་ནི་ནམ་ཡིན་ཡང་ཆོས་ཀྱི་ཐད་ཡོད་ཚད་རྒྱ་གར་ནས་བྱུང་བ་དང་། སྲིད་ཀྱི་ཐད་ཡོད་ཚད་རྒྱ་ནག་ནས་བྱུང་བར་འདོད་མཁན་ཞིག་ཡིན་པར་མ་ཟད་བོད་མི་རིགས་ནི་ཨང་གཉིས་པ་བརྩོན་ལེན་བྱེད་མཁན་ཞིག་ཏུ་འཛིན་པའི་འདུ་ཤེས་གོང་མཁས་པ་ནས་འོག་བླུན་པོའི་བར་གནའ་སྔ་མོ་ནས་ད་ལྟའི་བར་དུ་བོད་ཀྱི་རང་བཞིན་དུ་ཆགས་ཡོད། ཁོང་ནི་དེ་ལས་ལྡོག་སྟེ་བླ་ན་མེད་པའི་སྙིང་སྟོབས་དང་མཁྱེན་དཔྱོད་ཀྱི་དཔལ་ལ་བརྟེན་ཏེ་རི་རྒྱལ་ལས་དཔངས་མཐོ་ཞིང་རྒྱ་མཚོ་ལས་གཏིང་ཟབ་པའི་མཛད་རྗེས་ཀྱི་རི་མོ་སྟེ་ལྷ་ཡི་ཐིག་རྩ་གསར་གཏོད་མཛད་པ་ལ་བརྟེན་ནས་ང་ཚོ་བོད་ལ་ལྷ་རིས་པ་བགྲང་ལས་འདས་པ་ཞིག་བྱུང་བ་དང་མཉམ་དུ་བོད་ཀྱི་རི་མོ་ཡང་ཉམས་པ་སོར་ཆུད་དང་མ་ཉམས་གོང་འཕེལ་དུ་ཆེས་ཆེར་སོང་བས་དེང་སྐབས་འཛམ་གླིང་ཐོག་རྒྱལ་ཁབ་དང་ས་ཁུལ་དུ་མར་བོད་ཀྱི་རི་མོའི་སྒྱུ་རྩལ་ལ་སྐྱེ་བོ་མང་པོས་ཞིབ་འཇུག་དང་དོ་སྣང་ཆེན་པོ་བྱེད་བཞིན་ཡོད་པ་འདི་ཡང་གུས་པར་འོས་པའི་སྨན་བླ་དོན་གྲུབ་རྒྱ་མཚོའི་རྨད་དུ་བྱུང་བའི་མཛད་རྗེས་ཡིན། དེས་ན་ཤ་རུས་གཅིག་པའི་བོད་མི་རིགས་སྤྱི་དང་བྱེ་བྲག་ཏུ་ང་ཚོ་ལྷ་རིས་པ་ཡོངས་ཀྱིས་སྙིང་ཁོང་རུས་པའི་གཏིང་ནས་ཁོང་ལ་རྗེས་སུ་ཡི་རང་མི་བྱེད་ག་ལ་སྲིད། འོན་ཀྱང་ཁོང་གི་ཐིག་རྩ་ལ་ཡང་ཆ་གཅིག་ཏུ་དགེ་མཚན་ཆེན་པོ་ཨེ་ཡོད་སྙམ། གལ་ཏེ་ཡོད་ན《མདོ》ལས་དེ་བཞིན་གཤེགས་པའི་སྐུའི་ཁ་དོག་ནི་ཐ་དད་དང་ཚད་མེད་པའི་དེ་བཞིན་གཤེགས་པ་ལ་ཚད་དང་ཚད་མ་མེད་པར་བལྟའོ་ཞེས་དང་། 《བཀའ་ཆེམས་བཀའ་ཁོལ་མ》ལས། སངས་རྒྱས་དངོས་བཞུགས་ཀྱི་སྐབས་སུ་དགྲ་བཅོམ་པ་ཞིག་གིས་དེ་བཞིན་གཤེགས་པའི་སྐུའི་རིང་ཐུང་གི་ཚད་ལེན་དོན་དུ་ཞབས་ཀྱི་མཐེ་བོང་ལ་སྐུད་པ་ཞིག་བཏགས་ནས་སྐུའི་ཚད་ལེན་མ་ཐུབ་པ་དང་། དེ་ནས་བཅོམ་ལྡན་འདས་ཆུ་ཆེན་པོ་ཞིག་གི་འགྲམ་དུ་ཕེབས་ནས་སྐུ་ཉིད་ཀྱི་གཟུགས་བརྙན་ཆུའི་ནང་དུ་ཤར་བ་དེ་ལ་དཔེ་བྱས་ནས་བྲིས་ཞེས་པའི་ལོ་རྒྱུས་དང་། ཡུལ་ཁག་སོ་སོའི་སྟོན་པའི་སྐུ་བཞེངས་སྟངས་མི་འདྲ་བ་བཅས་ལ་དཔགས་ན་ཤེས་སླ། གཞན་ཡང་གསང་བདག་ལ་ཐིག་མི་འདྲ་བ་གཉིས་ཡོད་པས་ཚད་མར་གང་འཛིན་དགྲ་ལྷ་རྟ་ཐུལ་དཀར་པོ་དང་གེ་སར་གཉིས་ལ་ཐིག་བརྒྱབ་ཡོད་པ་འདི་ལ་བལྟས་ན་ང་ཚོའི་ཐིག་འདི་ཡང་ག་འདྲ་ཞིག་ལ་འགྱུར་རྒྱུ་ཡིན་ནམ། གཞན་ཐིག་ལ་བརྟེན་ནས་བཞེངས་པའི་སྐུ་ལ་མཛེས་ཉམས་མེད་པ་དང་། སྐུ་ཟླུམ་པའི་རང་བཞིན་དང་། ཞལ་གྱི་དཀྱིལ་འཁོར་ནང་དུ་སྤྱན་དང་ཤངས་སོགས་ཀྱི་རིམ་པ་འཁྲུགས་ནས་དབུ་ཡི་ཕྱེད་དཔྲལ་བར་གྱུར་པ་དང་། ཕྱག་དང་ཕྱག་མཛུབ་སོགས་ཀྱི་རིང་ཐུང་ཚད་མ་ལོངས་པ་མང་པོ་ཞིག་ཐོན་བཞིན་ཡོད་པ་ལ་གཞིགས་ནས་བློ་དང་ལྡན་པ་ཀུན་གྱིས་དཔྱད་པར་མཛོད།
        ཟླ་མེད་ཀུན་མཁྱེན་ཤཱཀྱ་སེངྒེ་ཡི།།
        བཀའ་ལའང་ལེགས་པར་བརྟག་དགོས་གསུང་ན་ཡང་།།
        སྔོན་བྱོན་མཁས་པའི་ཐུགས་མཚོ་ལས་འཁྲུངས་པའི།།
        ལྷ་ཡི་ཐིག་རྩར་དཔྱད་ལ་འགལ་ཅི་ཡོད།།
        ཅེས་པ་འདི་ནི་བར་སྐབས་ཀྱི་ངལ་གསོ་བའི་ཚིགས་སུ་བཅད་པའོ།།
        གསུམ་པ། རི་མོའི་འབྲི་སྲོལལ།                
        ཀ     རྒྱ་གར་གྱི་རི་མོའི་འབྲི་སྲོལ།
        ལྷ་ཡི་རི་མོ་ལ་རྒྱན་བཅས་རྒྱན་མེད་གཉིས་ལས། སྔ་མ་ཞི་བ་དང་དྲག་པོ་དང་ཞི་མ་ཁྲོའི་སྐུ་གསུམ་ལས་མཚན་གཞི་རིམ་པར་རྣམ་པར་སྣང་མཛད་དང་འཁོར་ལོ་ཆེན་པོ་དང་བདེ་མཆོག་གི་སྐུ་ལྟ་བུ། ཕྱི་མ་ནི་རབ་བྱུང་གི་ཆ་བྱད་ཅན་ཤཱཀྱ་ཐུབ་པའི་སྐུ་ལྟ་བུའོ།། དེ་ལྟ་བུའི་སྐུའི་རི་མོ་ཐོག་མར་བྱུང་ཚུལ་ནི། སྔོན་སངས་རྒྱས་འོད་སྲུངས་ཀྱི་དུས་རྒྱལ་པོ་ཀྲྀ་ཀྲྀས་སྦྱིན་བདག་བྱས་ནས་བྱམས་པའི་སྐུ་བརྙན་བཞེངས་པ་སངས་རྒྱས་འོད་སྲུངས་ཀྱིས་རབ་གནས་མཛད་པ། རིམ་བཞིན་བལ་པོའི་ཡུལ་དུ་བྱོན་ཏེ་བོད་རྒྱལ་སྲོང་བཙན་སྒམ་པོའི་སྐུ་རིང་ལ་བལ་བཟའ་ཁྲི་བཙུན་གྱིས་རྟེན་སྐལ་དུ་གདན་དྲངས་ཤིང་དེང་སྐབས་བྱམས་པ་ཆོས་འཁོར་དུ་གྲགས་པ་འདི་ཉིད་ཡིན་པར་ལྷ་ལྡན་དཀར་ཆག་ཏུ་གསུངས་པ་ལྟར་ན་སྔོན་གྱི་དུས་ནས་ཀྱང་ལྷ་བཞེངས་པའི་ལམ་སྲོལ་ཡོད་པ་གོར་མ་ཆག འོད་སྲུངས་དུས་ཀྱི་རྒྱལ་པོ་ཀྲྀ་ཀྲྀས་བུ་མོ་གཞོན་ནུ་མ་བདུན་གྱི་སྔོན་རབས་དང་སྦྱར་ནས་ཁྱབ་འཇུག་གིས་ཀླུའི་རིན་པོ་ཆེ་དུ་མ་སྤུངས་པ་ལས་ལོངས་སྐུའི་རྟེན་རྣམ་སྣང་གངས་ཅན་མཚོ་རྒྱལ་སྐུ་མདོག་མཐིང་ག་དཔག་ཚད་བརྒྱད་ཅུ་པ། དབུ་གཙུག་ཏོར་ནོར་བུ་ཆུ་ཤེལ་གྱིས་བརྒྱན་པ་ཞིག་ཕྱིའི་རྒྱ་མཚོའི་ནང་དུ་བཞེངས་པར་གྲགས་པ་འདི་ཡང་སྟོན་པ་ཤཱཀྱ་ཐུབ་པའི་དུས་སུ་བཞེངས་པ་མིན་པ་གསལ། བདག་ཅག་གི་སྟོན་པ་ཤཱཀྱ་ཐུབ་པའི་བསྟན་པའི་དབང་དུ་བཏང་ན། སྒྲ་སྒྲོགས་ཀྱི་རྒྱལ་པོ་ཨུ་ཏྲ་ཡ་ནར་གནང་བའི་ཐུབ་པ་ཆུ་ལོན་མར་གྲགས་པ་དང་། སིངྒ་ལའི་རྒྱལ་པོའི་སྲས་མོ་མུ་ཏིག་འཁྲི་ཤིང་ལ་གནང་བའི་ཐུབ་པ་འོད་ཟེར་མར་གྲགས་པ་གཉིས་ནི་བྲིས་སྐུའི་ཐོག་མ་དང་། ཁྱིམ་བདག་མགོན་མེད་ཟས་སྦྱིན་གྱིས་སྦྱིན་བདག་བྱས་ཏེ་རིན་པོ་ཆེ་སྣ་བདུན་ལས་སྟོན་པའི་སྐུ་བརྙན་བཞེངས་པ་འབུར་སྐུའི་ཐོག་མ་ཡིན། འོན་ཀྱང་དེང་སྐབས་ཤར་ཕྱོགས་པུ་རེད་རྒྱལ་ཁམས་སུ་བཞུགས་པར་གྲགས་པའི་ཙནྡན་གོ་ཤིརཥས་བྱས་ཤིང་ན་བཟའ་ཡང་ཆུ་ཡི་གཉེར་མས་བསྐྱོད་པའི་རྣམ་པ་ཅན་དུ་ཡོད་པ་ལ་དཔེ་བྱས་ཏེ་ཨུ་ཏྲ་ཡ་ནའི་དྲན་རྟེན་དུ་བཞེངས་པའི་སྟོན་པའི་སྐུ་འབུར་སྐུའི་ཐོག་མར་འདོད་མཁན་ཡང་ཡོད། འདི་རྣམས་ཀྱི་གཟུགས་དབྱིབས་མ་ངེས། རྒྱ་གར་གྱི་ལྷ་རིས་བཞེངས་ཚུལ་རྣམ་པ་གཅིག་ཏུ་ངེས་པ་མེད་ཀྱང་། གཙོ་བོ་སྐུ་གང་བཞེངས་ཀྱང་རང་རང་གི་མི་རིགས་ཀྱི་རྣམ་པ་ཡོད་པ་དང་ན་བཟའ་དང་རྒྱན་སོགས་སོ་སོའི་མི་རིགས་ཀྱི་གོམས་སྲོལ་ལྟར་ལྷ་ལ་འབུལ་བའི་སྲོལ་ཡོད་པ་དཔེར་ན། ར་མོ་ཆེའི་ཇོ་བོ་མི་བསྐྱོད་རྡོ་རྗེ་དང་རྡོ་རྗེ་གདན་གྱི་ཐུབ་པ་བྱང་ཆུབ་ཆེན་པོ་བཞིན། ཆོས་རྒྱལ་མྱ་ངན་མེད་ཀྱི་དུས་སུ་བཞེངས་པའི་སྟོན་པ་འདས་པའི་བཞུགས་ཁྲིའི་སྟེང་དུ་སྟོན་པའི་སྐུ་མེད་པ་དང་མཐའ་བསྐོར་དུ་དགེ་སློང་ཚོས་མྱ་ངན་བྱེད་པའི་རྣམ་པ་དང་། ཡང་སྟོན་པའི་སྐུ་མེད་ཀྱང་མཐའ་བསྐོར་དུ་དགེ་སློང་ཚོས་ཆོས་ཉན་པའི་རྣམ་པ་སོགས་རྡོ་ཡི་སྟེང་དུ་བརྐོས་ཡོད་པ་ལ་དཔག་ན་མྱ་ངན་མེད་ཀྱི་དུས་སྟོན་པའི་སྐུ་བཞེངས་སྲོལ་མེད་པ་འདྲ་ཞེས་ངེས་དོན་མཁས་པའི་དབང་པོ་དགེ་འདུན་ཆོས་འཕེལ་གྱིས་གསུངས། གཞན་ཡང་སྟོན་པའི་སྐུ་ལ་མཛོད་སྤུ་མཚོན་བྱེད་དུ་ལི་ཁྲིའི་ཐིག་ལེ་རྒྱག་པ། སྤྱན་ལྤགས་སྨུག་པོ་བཟོ་བ། ཕྱག་ཞབས་ཐད་ལ་ལི་ཁྲི་བྱུགས་པ། གཙུག་ཏོར་ངེས་ཅན་མེད་པ། དབུ་ཡི་སྟེང་དུ་འོད་ཀྱི་གོང་བུ་འབྲི་བ། སྐུ་སྟོད་དང་ཕྱག་གཉིས་ལ་གཟན་གྱིས་དཀྲིས་ནས་མི་མངོན་པར་བྱེད་པ་སོགས་རྒྱ་གར་གྱི་མིའི་རྣམ་པ་ཤིན་ཏུ་མཚར་པོ་ཞིག་འབྲི་བཞིན་ཡོད། ཞི་ཁྲོའི་ལྷ་མང་པོ་བཞེངས་ཡོད་པ་དེ་ཚང་མའི་རྣམ་འགྱུར་དང་། སྐུ་དང་རྒྱན་སོགས་ཀྱི་བཞེངས་སྟངས་ནི་རྒྱ་གར་གྱི་མི་རིགས་བཞིའི་ཁོངས་སུ་གཏོགས་པ་དང་། བྲམ་ཟེའི་རིགས་ཀྱི་གྲས་སུ་གཏོགས་པའི་ལྷ་ཡི་རྣམ་པ་དང་། སྐུ་གཟུགས་ཀྱི་འགྱིང་སྟངས། སྐུ་རྒྱན། དབུ་རྒྱན། སྙན་རྒྱན། མགུལ་རྒྱན་སོགས་རྒྱན་མང་ཞིང་། བཞེངས་སྟངས་ཀྱང་རང་མི་རིགས་ཀྱི་རྣམ་པ་ཡོད་པ། ལྷ་ཡི་བཞུགས་ས་ཡང་གཙང་ཞིང་ཡིད་དུ་འོང་བ་ཞིག་ཡོད། ལྷ་ཡང་མི་རིགས་གང་ལ་གཏོགས་ན་དེའི་རིགས་ཀྱི་རྒྱན་ཆ་སོགས་ཕུལ་བ་ལས། གང་དྲན་འབུལ་བའི་སྲོལ་མེད་པ་དཔེར་ན་དམངས་རིགས་ཀྱི་ཁོངས་སུ་གཏོགས་པའི་རྣམ་སྲས་ལ་དབུ་རྒྱན་མཚོན་ཙམ་ལས་སྙན་རྒྱན་སོགས་འབྲི་བའི་སྲོལ་མེད། སྔོན་རྒྱ་གར་ནས་ཐོན་པའི་ཤར་ལི་དང་ནུབ་ལི་སོགས་ལ་བྱོན་ལེགས་ཉེས་མང་པོ་འདུག་པ་དེ་ཡང་ཡུལ་སོ་སོའི་མིའི་རྣམ་པ་ལ་བལྟས་ནས་བཞེངས་པ་ཡིན་སྙམ། གཞན་ཡང་རྒྱ་གར་གྱི་བུད་མེད་ཀྱི་ཆས་དང་གོས་ནི་ལྷ་ཡུལ་ནས་བྱུང་ཟེར་བས་བུད་མེད་ཀྱི་མགོའི་རྒྱན་དང་། སྣ་རྒྱན། སྐེ་རྒྱན། དཔུང་རྒྱན། ལག་གདུབ། སོར་གདུབ། རྐང་གདུབ། སེ་མོ་དོ་བཅས་རྒྱན་མང་པོ་ཡོད་པ་དང་། གྱོན་ཆས་ཀྱང་རས་དཀར་པོ་ཡུག་གཅིག་ལ་ཕྱོགས་གཅིག་ནས་ལྟེབ་མང་པོ་ཞིག་བསྡུས་ནས་རོ་སྨད་དཀྲིས་པ་དང་། དེའི་ལྷག་མ་རྣམས་ཀྱིས་རོ་སྟོད་དཀྲིས་ནས་སྣེ་མོ་ལྷ་ཡི་དར་དཔྱང་ལྟ་བུ་རྒྱབ་ཏུ་དཔྱངས་ཡོད་པ་འདིས་ལྷ་ཡི་ཆས་མི་ལ་བྱུང་ཚུལ་ཡང་ཤེས་ཐུབ།
        ཁ རྒྱ་ནག་གི་རི་མོའི་འབྲི་སྲོལ།
        རྒྱ་ནག་གི་རི་མོའི་འབྲི་སྲོལ་ཕལ་ཆེར་གཅིག་ཏུ་མ་ངེས་ཀྱང་། ཕོ་ལ་ཕོ་ཉམས་ཡོད་པ། མོ་ལ་མོ་ཉམས་ཡོད་པ། ཕོ་ཡི་སྨིན་མ་གྱེན་དུ་གཟེངས་པ། སྨ་ར་དང་ཨག་ཚོམ་རིང་ལ་སྣུམ་པ། གོས་སྔོན་པོའི་ཕྲང་ཕོ་ཟེར་བའི་ལྷབ་ལྷབ་རིང་པོ་ཞིག་གྱོན་པའི་སྲོལ་དང་། མོའི་གཟུགས་ཕྲ་ཞིང་ལྡེམ་ལ་སྒེག་ཉམས་ཡོད་པ། ལྷའི་གཟུགས་བརྙན་ཡང་རྒྱ་གར་གྱི་སྲོལ་ཡིན་ཟེར་ཡང་ཕལ་ཆེར་རྒྱ་མི་རིགས་ཀྱི་རྣམ་པ་འདྲ་བ། ན་བཟའ་ཡང་གོས་སེར་པོ་འབྲུག་རིས་ཅན་གྱི་ཕྲང་ཕོ་ཟེར་བའི་ཕུ་ཐུང་ཆེན་པོ་ཡོད་པ། ཏུན་ཧོང་གི་རི་མོའི་འབྲི་དེབ་ཅིག་ཏུ་ཐགས་གོས་ཀྱི་གནས་བརྟན་བཅུ་དྲུག་གི་སྟོན་པ་ལ་སྨ་ར་དང་ཨག་ཚོམ་རིང་ལ་སྣུམ་པ་ཅན་ཞིག་དང་། གནས་བརྟན་བཅུ་དྲུག་ཀྱང་འབྲི་སྐབས་རབ་བྱུང་གི་ཆ་ལུགས་དོར་ནས་རྒྱ་མི་རིགས་རང་གི་གྱོན་ཆས་ཕུ་ཐུང་ཆེན་པོ་ལྷབ་ལྷབ་གྱོན་ཡོད་པ་བཅས་སྔར་ནས་ད་བར་འབྲི་བཞིན་ཡོད། གཞན་ཡང་རི་དང་བྲག་གསེབ་ནས་ཆུ་འབབ་དང་། བྲག་དང་ཆུ་རྣམས་ཁུག་སྣའི་རླབས་བཞིན་ཡོད་པ། འདབ་ཆགས་ཚོགས་དང་དེའི་ནང་ནས་ཁྲུང་ཁྲུང་དང་བྱ་གླག་སོགས་ལ་དམིགས་བསལ་གྱི་ཁྱད་ཆོས་ཡོད་པ། རི་དྭགས་སྤྱི་དང་ཁྱད་པར་དུ་རྟ་འབྲི་བ་ལ་ཤིན་ཏུ་མཁས་པས་རྟའི་རྣམ་འགྱུར་མང་པོས་རྒྱ་མི་རིགས་ཀྱི་རི་མོ་མཚོན་ཐུབ། ཡུལ་ལྗོངས་དང་མེ་ཏོག ཐང་ཤིང་། མེ་ཏོག་ཡོད་པའི་ཁམ་སྡོང་སོགས་དངོས་པོ་གང་དང་གང་བྲིས་ཀྱང་དེ་དང་དེ་འདྲ་བོ་འབྲི་བར་མ་ཟད་ཧ་ཅང་གསོན་ཉམས་ལྡན་ལ་སྐྱེ་བོ་ཀུན་གྱིས་ཡིད་དབང་མེད་དུ་འཕྲོག་པ་ཞིག་འབྲི།
        ག   བོད་ཀྱི་རི་མོའི་འབྲི་སྲོལ།
        བསིལ་ལྡན་གངས་རིའི་ལྗོངས་སུ་ལྷ་སྐུ་བཞེངས་སྲོལ་སྟོན་པ་གཤེན་རབ་དུས་ནས་ཡོད་པར་སྙམ་ཡང་དཔྱད་པར་འཚལ། བོད་རྒྱལ་ཕོ་བྲང་ཡུམ་བུ་བླ་སྒང་དུ་གཉའ་ཁྲི་བཙན་པོའི་ཕོ་བྲང་ཉེ་འདབས་སུ་རྡོ་ཕ་བོང་དང་བྲག་གི་ངོས་ལ་རི་མོ་མང་པོ་ཡོད་པ་དེར་ཞིབ་ཕྲས་བལྟས་ཚེ་ཕྲུ་གུ་མང་པོས་རྩེད་མོ་རྩེ་བའི་རྣམ་པ་དང་། ཡང་ཕྲུ་གུ་མང་པོ་རུབ་ནས་ཕྲུ་གུ་གཅིག་སྒལ་བར་ཁུར་ནས་འགྲོ་བ་སོགས་རི་མོ་གསལ་ལ་མི་གསལ་བ་ཞིག་ཡོད་པ་སྔར་གཉའ་ཁྲི་བཙན་པོ་མི་རྣམས་ཀྱིས་གཉའ་ཡི་སྟེང་དུ་ཁུར་ཟེར་བའི་གཏམ་དེ་དངོས་གནས་ཡིན་རྒྱུ་རེད་བསམ་བྱུང་ཞེས་དགེ་ཆོས་རིན་པོ་ཆེས་གསུངས། ཆོས་རྒྱལ་སྲོང་བཙན་སྒམ་པོའི་སྐུ་རིང་ལ་བྲིས་པའི་རི་མོ་ནི་གཙུག་ལག་ཁང་དུ་སྔར་མང་པོ་ཡོད་ལ། ཞོལ་ཁང་གི་བྱང་ངོས་ཀྱི་རྩིག་སྟེང་ཏུ་རྒྱལ་བ་རིགས་ལྔ་དང་། དག་པ་ལྕང་ལོ་ཅན་གྱི་ལྷ་ཁང་གི་རྩིག་སྟེང་ཏུ་གཙུག་ལག་ཁང་གསར་བཞེངས་སྐབས་ཀྱི་ས་ཁྲའི་རི་མོ་གསལ་ལ་མི་གསལ་བ་ཆ་ཚང་བ་ཞིག་ཡོད་པ་དང་། བལ་བོད་ཟུང་འབྲེལ་གྱིས་བཞེངས་པའི་བར་ཐོག་གི་ལྷ་ཁང་གཡས་གཡོན་དུ་ལྡེབས་རིས་མང་པོ་ཡོད་པ་ཚང་མ་ཡིད་རབ་ཏུ་སྐྱོ་བ་ཞིག་ལ་ཉམས་གསོར་ཁ་གཡར་ནས་རྩ་ཆེ་བའི་རི་མོ་ཐམས་ཅད་མིག་གི་ལམ་ལས་འདས་པར་བཏང་། གཞན་སྲོང་བཙན་དུས་སུ་བཞེངས་པའི་རི་མོ་དང་འབུར་སྐུ་མང་པོ་སྔར་ཕ་བོང་ཁ་དང་། བྲག་ར་ཀླུ་སྦུག ཁྲ་འབྲུག་མངའ་རིས་སོགས་སུ་འདུ་ཁང་དང་རྡོའི་སྟེང་དུ་མང་པོ་མཇལ་རྒྱུ་ཡོད་ལ། དུས་དབང་གིས་དེང་སྐབས་རེ་ཟུང་ལས་མི་འདུག ཐིག་རྩ་ལ་བསྟུན་པ་དང་མ་བསྟུན་པའི་ལྷ་ཡི་བཞེངས་སྲོལ་འདྲ་མིན་ཡོད་ན་ཡང་གཙོ་བོ་བོད་མིའི་གོམས་སྲོལ་དང་མཐུན་པ་ཞིག་བཞེངས་ཡོད། སྤྱིར་སྟོན་པའི་ན་བཟའི་ཁ་དོག་སོགས་མདོག་སྣ་མང་བའི་ལུགས་སྲོལ་མེད་ཀྱང་ང་ཚོ་བོད་ལ་སྟོན་པའི་ན་བཟའ་ལ་གསེར་གྱི་བྱ་འབྲུག་ཁ་སྤྲོད་ཅན་གྱི་གོས་ཆེན་དང་། འོད་མདངས་ཆེ་བའི་རི་མོ་མང་པོ་ཡོད་པའི་གོས་ཆེན། ན་བཟའི་ནང་ཤ་སྔོན་པོ་དང་ལྗང་ཁུ། སྐ་རགས་དར་ལྗང་ཁུ་བཅས་རང་རིགས་ཀྱི་གོམས་གཤིས་ཆེ་བའི་གོས་ཆེན་སོགས་འབུལ་བའི་སྲོལ་ཡོད། གཞན་ཡང་གནས་ཆུང་རྒྱལ་པོ་དང་དམ་ཅན་མགར་ནག་སོགས་ཀྱི་དབུ་ཞྭ་དང་ན་བཟའ་བེར་ཞེས་པ་སྔོན་བོད་ཀྱི་བཙན་པོ་དང་མི་སྣ་གྲགས་ཅན་གྱི་དབུ་ཞྭ་དང་གྱོན་ཆས་དེ་འབུལ་བ་དང་། བྱང་གི་གཉན་ཆེན་ཐང་ལྷ། སྨད་ཀྱི་རྨ་རྒྱལ་སྤོམ་ར་སོགས་ལྷ་མཐུ་བོ་ཆེ་ཀུན་གྱི་ན་བཟའ་ཡང་ལྷ་དེ་དང་དེའི་གནས་རི་ཉེ་འདབས་ཀྱི་ཡུལ་མི་ཚོའི་གྱོན་ཆས་འབུལ་སྲོལ་ཡོད་པ་དཔེར་ན། རྨ་རྒྱལ་སྤོམ་རའི་དབུ་ཞྭ་དང་ན་བཟའ་དེ་ཡང་ཡུལ་མིའི་དབྱར་ཞྭ་ཞེས་པའི་ལ་ཐོད་རྩེ་མོ་རྣོ་བའི་སྟེང་ལ་ཇ་ལ་དམར་པོ་ཤལ་ཤལ་ཡོད་པ། ལྭ་བ་དཀར་པོ་ཕུ་ཐུང་ཆེན་པོ་ལྷབ་ལྷབ་རེ་གྱོན་པའི་སྲོལ་དེ་ཕུལ་ཡོད། བོད་ཀྱི་ས་ཁུལ་གང་སར་བཙན་ཁང་མང་པོའི་ནང་དུ་བཙན་ཞེས་ལྷ་དྲག་པོར་བཞེངས་སྲོལ་ཡོད་པ་དེ་ཚོར་ཡང་བཙན་གྱི་ཐ་སྙད་ཆགས་པ་དེ་ཡང་སྔོན་གྱི་བཙན་པོ་རྣམས་ཀྱི་མཚན་རང་གི་སྐྱེས་ལྷར་ཆེད་བསྟོད་བྱས་ཏེ་ཕུལ་བ་དང་། དབུ་ཞྭ་ལ་ཡང་བཙན་ཞྭ་ཞེས་པའི་མིག་གསུམ་བརྒྱབ་ཡོད་པའི་ལ་ཐོད་ཀྱི་དབྱིབས་ཅན་དེ་སྔོན་བཙན་པོའི་དབུ་ཞྭ་འབུལ་བའི་སྲོལ་དང་། མིག་གསུམ་བྲིས་པ་དེ་ནི་རང་གི་སྐྱེས་ལྷ་ཡེ་ཤེས་པ་ཡིན་པར་ཆེད་དུ་བསྟོད་པ་བྱས་པ་ཞིག་ཡིན། ལུགས་སྲོལ་འདིས་མི་ཆས་ལྷ་ལ་འབུལ་བའི་སྲོལ་ཡོད་པའང་ཤེས་ཐུབ། མདོར་ན་ལུང་པ་གང་དང་གང་ཡིན་རུང་ཞི་ཁྲོའི་ལྷ་གང་བཞེང་ཡང་མི་རིགས་ཀྱི་རྣམ་པ་དང་ན་བཟའ་སོགས་སོ་སོའི་མི་རིགས་ཀྱི་ཁྱད་ཆོས་ལྡན་པའི་གོམས་སྲོལ་དང་བསྟུན་བཞིན་ཡོད་པར་སྙམ་ཡང་དཔྱད་པར་འཚལ།
        སྲིད་ཞིའི་མཛེས་སྡུག་བྱེ་བའི་མེ་ཏོག་གི་ཕྲེང་བ།།
        དཀར་ནག་རྒྱ་དང་བྷོ་ཊའི་རི་མོ་ཡི་འབྲི་སྲོལ།།
        བསིལ་ལྡན་བློ་གསལ་ཡིད་འོང་ན་ཆུང་གི་བུ་མོ།།
        ཕུལ་བའི་སྐལ་བ་ཐོབ་པར་སྤྲོ་བ་རང་འཕེལ་སོང་།།
        ཞེས་པ་འདིའང་ངལ་གསོའི་སྤྲོ་འཕེལ་གྱི་གཏམ་མོ།།
        བཞི་པ། རི་མོ་བྲིས་པའི་མྱོང་ཚོར།
        རྒན་པོས་རང་ལོ་བདུན་གྱི་སྟེང་ནས་བརྒྱད་ཅུ་གྱ་གཉིས་བར་གྱི་རི་མོ་བྲིས་པའི་མྱོང་ཚོར་རགས་ཙམ་གླེང་བ་ལ། དེ་ཡང་འཇིག་རྟེན་འདིའི་སྟེང་གི་འགྲོ་བ་མི་རྣམས་བྱ་བ་གང་དང་གང་ལ་འཇུག་ཀྱང་དང་པོར་བློ་ཡི་ལམ་ནས་ཡང་ཡང་དཔྱད་དེ་ཡིད་ཀྱི་ངོར་གཏན་འཁེལ་བྱས་ནས་བྱ་བ་ལ་འཇུག་དགོས་པ་དཔེར་ན། བུད་མེད་ཀྱིས་སྐྱེ་བོ་ཆགས་པར་བྱེད་པའི་སྒྱུ་རྩལ་བརྒྱད་ལས་བརྗིད་པའི་སྒྲ་འབྱིན་པ་བཞིན། དེ་བཞིན་དུ་བཟོ་རིག་པར་ལུས་ངག་ཡིད་གསུམ་གྱི་བཟོ་རུ་དབྱེ་ཚུལ་ཡོད་ཀྱང་ལུས་ཀྱི་བཟོ་སྟེ་སྐུ་གསུང་ཐུགས་རྟེན་བཞེངས་པ་དང་ངག་གི་བཟོ་སྟེ་དབྱངས་ཀྱི་ཡན་ལག་ཏུ་གྱུར་པ་མཐའ་དག་ཡིད་ཀྱི་བཟོ་སྟེ་བསམ་བློའི་ཆར་གཏོགས་པའི་ཡིད་ཀྱི་འགྱུར་བ་སྣ་ཚོགས་སམ་སེམས་ཀྱི་མྱོང་བྱ་ལ་བརྟེན་ནས་བྱུང་བ་ཡིན། དེས་ན་ཕྱིའི་རི་ར་བ་ཁང་ཁྱིམ་དང་ནང་བཅུད་ཀྱི་འགྲོ་བ་གང་དང་གང་གི་རི་མོ་བྲིས་ཀྱང་དང་པོར་རི་བྲག་དང་ཡུལ་ལྗོངས། གཞན་ཡང་འགྲོ་བ་མི་སོགས་མཛེས་མི་མཛེས་ཀུན་ལ་ཕྲ་ཞིང་ཞིབ་པའི་བརྟག་དཔྱད་དང་། བྲི་བར་བྱ་བའི་དབྱིབས་གཟུགས་ཁ་དོག་བཅས་ལ་བསམ་བློ་མང་དུ་བཏང་ནས་རྟོག་ངོར་གསལ་ལམ་མེར་འཆར་སྐབས་ད་གཟོད་ཡུལ་གང་བྲིས་ཀྱང་ཕལ་ཆེར་འདྲ་བ་ཞིག་འབྲི་ཐུབ་རྒྱུ་རེད། དེ་ཡང་བདག་རང་ལོ་ཉི་ཤུའི་སྟེང་མདོ་སྨད་བླ་བྲང་བཀྲ་ཤིས་འཁྱིལ་དུ་སློབ་གཉེར་སྐབས། ཉིན་ཞིག་གྲྭ་པ་ངོ་ཤེས་ཤིག་གི་ཆ་སྒམ་གྱི་སྟེང་དུ་པཎ་ཆེན་ཐུབ་བསྟན་ཆོས་ཀྱི་ཉི་མའི་སྐུ་པར་ཕྱེད་དཔར་གཅིག་ཡོད་པར་ཞིབ་ཏུ་མཇལ་ཚེ་བསམ་བློའི་ནང་དུ་འཆར་སྣང་སྣ་ཚོགས་ཤིག་བྱུང་བ་དང་མཉམ་དུ་པར་ཟེར་བ་འདི་ཡང་སོ་སོའི་རྣམ་པ་ཇི་བཞིན་ཤོག་བུའི་སྟེང་དུ་བབས་པ་རེད་སྙམ་པའི་འདུ་ཤེས་སྐྱེས། དེ་ནས་ཞིབ་ཏུ་བལྟས་ཚེ་ཁོང་གི་དབུ་སྐྲ་དང་ཁ་སྤུ་གཉིས་ཀྱི་ནང་དུ་སྤུ་དཀར་ནག་གཉིས་ཕན་ཚུན་མ་འདྲེས་པར་ཁ་ཤས་ཚུར་འབུར་དུ་ཐོན་པ། སྤྱན་དང་ཤངས་སོགས་ལ་དམིགས་བསལ་གྱི་ཁྱད་ཆོས་གཟེངས་སུ་ཐོན་པ་བཅས་ཀྱི་རྩ་བ་ནི་དཀར་ཆ་དང་ནག་ཆ་གཉིས་ལ་རག་ལས་ཡོད་པ་ཤེས། དེ་ཡང་འབུར་དུ་ཐོན་པ་གང་ཡིན་པ་དཀར་ཆ་དང་ཀོང་ཀོང་གང་ཡིན་ནག་ཆ་ཡིན་པར་མ་ཟད་ཚོན་དཀར་ནག་གཉིས་ཀྱིས་བྲིས་ན་ཕལ་ཆེར་འདྲ་བོ་ཞིག་ཡོང་སྙམ་པའི་ཚོར་སྣང་ཆེན་པོ་བྱུང་ནས་ལམ་སང་ཞྭ་སྨྱུག་བཟུང་ནས་སྐུ་པར་དེ་དཔེར་བྱས་ཏེ་ཐེངས་གསུམ་བྲིས་པའི་ཕྱི་མ་ནི་མི་སུས་མཐོང་རྗེས་པཎ་ཆེན་ཆོས་ཀྱི་ཉི་མ་དངོས་སུ་བྲིས་འདུག་ཅེས་བསྔགས་བརྗོད་ཀྱི་མེ་ཏོག་གཏོར་བར་མ་ཟད་རིམ་བཞིན་སྙན་པ་ཡང་གངས་རིའི་ལྗོངས་སུ་ཁྱབ་པ་བྱུང་། རྒྱུ་མཚན་ནི་སྐབས་དེར་དེང་རབས་ཀྱི་མིའི་རི་མོ་འབྲི་བའི་སྲོལ་མདོ་སྨད་ཙམ་དུ་མ་ཟད། དབུས་གཙང་ལྗོངས་སུ་མེད་པ་ཡང་རྗེས་སོར་ལྷ་སར་ཡོང་བས་ཤེས། འཇིག་རྟེན་ན་སྣང་ཚད་ཐམས་ཅད་བློ་འཁྲུལ་བའི་ངོ་བོར་སྣང་བ་ཤ་སྟག་ཡིན་གསུངས་པ་དེ་བདེན་པར་ངེས། གང་ཞེ་ན་ང་རང་གིས་རི་དང་བྲག་ངོས་སུ་ཡོད་པའི་ཤིང་སྡོང་དང་ལྷུང་ལྷུང་འབབ་པའི་ཆུ་བོ་སོགས་ལ་ལན་རེར་བལྟས་ཚེ་ཡུལ་དེའི་རྣམ་པ་འགྱུར་ནས་མིར་འགྱུར་བ་དང་ལན་རེར་བུ་མོར་འགྱུར་འགྲོ་བ་སོགས་ཀྱི་སྣང་ཚུལ་ཡོང་བར་མ་ཟད་མིག་ཆུང་ཆུང་བཏང་བཙུམ་བྱས་ནས་བལྟས་ཚེ་དེ་ཚང་མ་ནང་སེམས་ཀྱི་འདུ་ཤེས་ལ་རག་ལས་པས་གང་འདོད་ལྟར་འབྲི་ཐུབ་པ་འདུག དེ་ཡང་སྔོན་བླ་བྲང་དུ་ཁང་པའི་ནང་ལ་གད་བདར་བྱེད་པའི་ཚེ་རྩིག་ངོས་སུ་འཇམ་དབྱངས་བཞད་པའི་སྐུའི་གཅེན་པོ་ཨ་ཕ་ཨ་ལོའི་མགོ་ལ་ཝ་ཞྭ་དང་ལུས་ལ་ཕྱུ་བའི་མཐའ་ལ་སྲམ་པགས་ཡོད་པ་ཞིག་གྱོན་པ། རྒྱབ་ལ་མེ་མདའ་ཁུར་ཏེ་ཁྱི་ཞིག་ཁྲིད་ཡོད་པའི་གཟུགས་བརྙན་གསལ་པོ་ཞིག་མཐོང་སྣང་བྱུང་ནས་ལམ་སེང་ཤོག་བུའི་ངོས་ལ་བྲིས་པས་མི་ཀུན་གྱིས་ཨ་ཕ་ཨ་ལོ་རེད་ཟེར་བ་བྱུང་། གཞན་ཡང་ལྷ་སར་ཉིན་གཅིག་འབྲས་སྤུངས་བླ་མ་ཁང་གསར་རིན་པོ་ཆེའི་ཚ་བོ་ཕོ་གསར་ཟེར་བའི་ནང་དུ་རི་མོ་འབྲི་དགོས་སོང་ཙང་ཁང་པ་རྙིང་པ་ཞིག་གི་ནང་དུ་སོང་ནས་བརྟག་དཔྱད་བྱས་པས་མིག་ལམ་དུ་ཡིད་དུ་འོང་བའི་མཚོ་མོ་ཀོར་ཀོར་ཞིག་གི་དཀྱིལ་དུ་ཤིང་སྣ་མང་པོ་སྐྱེས་ཡོད་པ། དེའི་དཀྱིལ་དུ་རྡོ་ཆེན་པོ་ཞིག་གི་སྟེང་དུ་མི་ཁ་སྤུ་དཀར་པོ་ཨག་ཚོམ་རིང་པོ་ཡོད་པའི་མཐོང་སྣང་བྱུང་བ་དེ་ལ་དཔེ་བྱས་ནས་འབྲི་སྐབས་ཁོང་ཚོས་འདོད་པ་ལྟར་ཕ་བོང་སྟེང་གི་མིའི་ཚབ་ཏུ་ལྷ་དང་ཉེ་འདབས་སུ་སྐྱ་སེར་མང་པོས་ཆོས་ཉན་པའི་རྣམ་པ་ཡོད་པ་ཞིག་བྲིས། སྔར་རྒྱ་གར་དུ་བ་སོའི་སྟེང་དུ་སྐུ་འདྲ་རྐོ་བའི་མིང་གྲགས་ཅན་སོག་པོ་འདན་མ་ཞེས་པའི་བཤད་སྲོལ་ལ་ཁོ་བོས་ལྷ་ཁང་གང་བརྐོས་ཀྱང་བརྐོ་གཞི་དེའི་སྟེང་ལ་ལྷ་དེའི་རྣམ་པ་འདི་དང་འདི་རེད་སྙམ་པའི་བསམ་བློ་བཏང་ཚེ་མིག་ལམ་དུ་ལྷ་དེའི་སྐུའི་རྣམ་འགྱུར་གསལ་པོར་མཐོང་གི་འདུག་ཅེས་བཤད་པ་དེར་རྒྱུ་མཚན་ཆེན་པོ་ཡོད་སྙམ། གང་ལགས་ཤེ་ན་ང་རང་གིས་ཀྱང་རི་མོ་འདྲ་མིན་གང་བྲིས་ན་ཡང་གོང་དུ་བཤད་པ་ལྟར་འདུ་ཤེས་སྔོན་དུ་སོང་ནས་བསམ་བློ་ཞིབ་ཏུ་བཏང་ཚེ་གང་འབྲི་དགོས་པ་དེའི་རྣམ་པ་གསལ་པོ་ཞིག་མིག་ལམ་དུ་འཆར་རྒྱུ་འདུག དེང་སྐབས་ཡོད་པའི་རི་མོ་གྲགས་ཅན་ཁ་ཅིག་ནི། རྩེ་པོ་ཏ་ལའི་ཉི་འོད་ཤར་ནང་གི་རྒྱལ་བ་བཅུ་གསུམ་པ་དང་བཅུ་བཞི་པའི་སྐུ་པར། ནོར་བུ་གླིང་ཁའི་རྒྱལ་བའི་མགྲོན་ཁང་ནང་གི་འཕགས་པ་འཇིག་རྟེན་དབང་ཕྱུག ཁམས་གསུམ་ཟིལ་གནོན། རྒྱན་དྲུག་མཆོག་གཉིས། རྟག་བརྟན་མི་འགྱུར་ཕོ་བྲང་གི་ཕེབས་སྐས་གཡས་གཡོན་གྱི་ལྡེབས་རིས་སྟག་སེང་ཁ་སྤྲོད། པཎ་ཆེན་སྐུ་ཕྲེང་བཅུ་པའི་སྐུ་པར་མི་འདྲ་བ་གཉིས། རྒྱ་གར་དུ་བཞེངས་པའི་ཆོས་རྒྱལ་མེས་དབོན་རྣམ་གསུམ། རྒྱལ་ནང་འགྲེམས་སྟོན་ལ་བྲིས་པའི་བཻ་རོ་ཙ་ན་དང་མ་ཧལ། གཡུ་ཐོག་ཡོན་ཏན་མགོན་པོ། སེ་ར་དགོན་པ་དང་ཁམས་རབ་བརྟན་དགོན་པའི་རྒྱུད་སྟོད་སྨད། ཨ་མདོ་ངང་རོང་དགོན་པ་སོགས་སུ་ཡོད་པའི་རྒྱལ་བའི་སྐུ་པར། ཨ་མདོ་ཀོའུ་བ་དགོན་པའི་བླ་སྤྲུལ་ཀོའུ་བའི་སྐུ་པར། ངང་རོང་དགོན་པའི་ཐུགས་རྗེ་ཆེན་པོའི་ཞིང་བཀོད། རྒྱལ་པོ་སྲོང་བཙན་སྒམ་པོ་སོགས་ལ་དེང་སྐབས་རྒྱལ་ཁབ་ཕྱི་ནང་ཀུན་ཏུ་སྙན་པ་ཡོད་པར་མ་ཟད་རྒྱལ་ཁབ་ཕྱི་ནང་གི་མཁས་པ་མང་པོས་ཁྱེད་ཀྱི་རི་མོའི་དགེ་རྒན་སུ་ཡིན་མིན་དང་ཚོན་སྡེབ་སྟངས་སྐོར་གྱི་དྲི་བ་ཡང་མང་པོ་གནང་མཁན་བྱུང་། ཕྲན་ནས་ཁོང་ཚོར་གུས་པ་ལོ་བདུན་གྱི་སྟེང་ནས་རྡོ་དང་ཤིང་པགས་སྟེང་དུ་རི་མོ་རང་སྦྱོང་བྱས་ནས་ལོ་བཅོ་ལྔ་བཅུ་དྲུག་ཐོག་སྲོལ་རྒྱུན་ཐང་ཀ་བྲིས་པ་དང་། ལོ་ཉི་ཤུའི་ཐོག་རང་སྦྱོང་བྱས་ཏེ་པར་རིས་བྲིས་པས་བདག་ལ་རི་མོ་བསླབས་པའི་དགེ་རྒན་མེད། ང་ལོ་བཞི་བཅུའི་སྟེང་པེ་ཅིན་མཛེས་རྩལ་སློབ་གྲྭ་ཆེན་མོར་ཟླ་གཅིག་ལྷག་རིང་དགེ་རྒན་ཆེན་མོ་ལི་ཙུང་ཅིན་སོགས་ཀྱིས་རི་མོ་འབྲི་སྟངས་དང་ཚོན་རྒྱག་སྟངས་བསླབས་ཀྱང་དེ་སྔོན་རང་གི་ལོ་སུམ་ཅུ་ལྷག་ལ་བྲིས་པའི་རི་མོ་དང་ཚོན་རྒྱག་སྟངས་ལས་ཁྱད་དུ་འཕགས་ཚུལ་ཅུང་ཟད་ཀྱང་མ་ཤེས་ལ། རྗེས་སོར་སྔོན་གྱི་རང་གི་འབྲི་སྟངས་སོགས་ལས་གཞན་ལམ་སྲོལ་གང་གི་རྗེས་སུའང་འབྲངས་མེད། དེའི་ཕྱིར་ངས་བྲིས་པའི་རི་མོར་ནུབ་ཕྱོགས་ཀྱི་རི་མོའི་ཉམས་འགྱུར་མེད་ལ་ཤར་ཕྱོགས་ཀྱི་རི་མོའི་ཉམས་འགྱུར་དེ་བས་ཀྱང་མེད། ངའི་རི་མོ་དང་ཚོན་སྡེབ་སྟངས་རང་ལ་ཐོབ་པའི་ཉམས་མྱོང་དང་འབད་བརྩོན་བྱས་པ་ལ་བརྟེན་ནས་བྱུང་བ་ཡིན་པས་ངའི་རི་མོའི་དགེ་རྒན་ང་ཡིན་ཞེས་བཤད་པས་ཁོང་ཚོས་ཁྱེད་ཀྱིས་བཤད་པ་ངོ་མ་རེད། ཁྱེད་ཀྱིས་བྲིས་པའི་རི་མོ་སོགས་ལ་ཤར་ནུབ་གང་གི་ཉམས་འགྱུར་མེད་པར་མ་ཟད། ཐུན་མོང་མ་ཡིན་པའི་ཁྱད་ཆོས་འབུར་དུ་ཐོན་པ་དང་ཕོ་མོའི་རི་མོ་ཀུན་ལ་ཇི་མ་ཇི་བཞིན་གསོན་ཉམས་ལྡན་པས་གསར་གཏོད་ཀྱི་རང་བཞིན་ལྡན་ཟེར། ལྷག་པར་དུ་ཨ་མེ་རི་ཁའི་བུད་མེད་མཁས་པ་ཞིག་གིས་ཨ་རི་ལ་མགྲོན་འབོད་དང་ལྷ་སར་སློབ་གྲྭ་འཛུགས་རྒྱུའི་རེ་བ་གང་མང་བཏོན་ཀྱང་རྒྱུ་རྐྱེན་མང་པོ་ཞིག་གིས་རེ་བ་སྐོང་ཐུབ་མ་སོང་། མདོར་ན་མི་ཚེ་འདིར་རི་མོ་གང་བྲིས་ཐམས་ཅད་དངུལ་ཁོ་ན་ལ་བསམ་བློ་མ་བཏང་བར་མི་རིགས་ཀྱི་རི་མོ་གོང་འཕེལ་དུ་འགྲོ་བར་དམིགས་ཏེ་ཞིབ་ཚགས་ཀྱི་ངང་ནས་བྲིས་ཕྱིན་དེང་སྐབས་ཀྱང་འཚོ་བ་སྐྱོ་བོ་སོང་བ་རེད།
        རབ་དཀར་གངས་རི་འབུམ་ཕྲག་རྒོད་པ་ཡི་ལྗོངས་འདིར།།
        ལོ་ཡི་འཁོར་མོ་བཅུ་ཕྲག་བཞི་ཟུང་ལྷག་རིང་གི །
        མཛེས་སྡུག་རི་མོ་བྲིས་པའི་མྱོང་ཚོར་གྱི་དོ་ཤལ།།
        མ་འོངས་གཞོན་སྐྱེས་སྒེག་མོའི་མཛེས་རྒྱན་དུ་ཕུལ་ལོ།།
        ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།།
        ལྔ་པ། རི་མོ་འཕེལ་རྒྱས་གཏོང་བའི་བསམ་གཞིགས།
        དེང་སྐབས་འཛམ་གླིང་ཡངས་པའི་ཁྱོན་འདིར་མིའི་བློ་གྲོས་ཀྱི་རྩལ་ལ་བརྟེན་ནས་འཇིག་རྟེན་འཕུར་གྲུ་བཟོས་ཏེ་བར་སྣང་དུ་ཅི་དགར་ལྡིང་སྐོར་རྒྱག་པ། ཟླ་བ་དང་སྐར་མའི་གོ་ལའི་གནས་ཚུལ་ལ་རྟོག་ཞིབ་བྱེད་པ། རྡུལ་ཕྲན་མཚོན་ཆ་བཟོ་བ་སོགས་བློ་ཡི་ཡུལ་ལས་འདས་པའི་ཚན་རིག་ལག་རྩལ་ཆེན་པོ་བྱུང་ཡོད་ན་ཡང་། ང་ཚོ་གངས་ཅན་གྱི་ལྗོངས་འདིར་མེས་པོ་གོང་མ་རྣམས་ཀྱིས་དཀའ་ངལ་ཁྱད་དུ་བསད་ནས་ཤེས་རིག་དར་བའི་རྒྱབ་ཁབ་དང་མི་རིགས་གཞན་གྱི་རིག་གནས་ཀྱི་ལེགས་ཆ་བླངས་ཏེ་ང་ཚོའི་གདོད་མའི་རིག་གནས་ཀྱི་ངོ་བོ་གོང་འཕེལ་དང་ཇེ་ལེགས་སུ་བཏང་བས་དེང་གི་དུས་འདིར་བོད་ཀྱི་ཐུན་མོང་མ་ཡིན་པའི་རིག་པའི་གནས་ཆེན་པོ་བཅུ་ཞེས་དོན་ལྡན་གྲགས་པའི་དབྱར་རྔ་སྲིད་པའི་ཁྱོན་ན་ཅི་དགར་ལྡིར་བ་འདི་ཡང་རླབས་ཆེན་གྱི་མཛད་འཕྲིན་ནམ་མཁའི་མཐའ་དང་མཉམ་པའི་མེས་པོ་ཚོའི་མཛད་རྗེས་ཡིན་པ་སྨོས་མ་དགོས་མོད། འོན་ཀྱང་ང་ཚོ་ཕྱི་རབས་པ་རྣམས་ཀྱིས་མེས་པོའི་ཤུལ་བཞག་གི་རིག་གནས་ལ་འགྲེལ་བ་དང་ཡང་འགྲེལ་རེ་བྱས་ཏེ་ངོམ་ནས་བསྡད་ཙང་བློ་ཕམ་བྱུང་བ་ཞིག་ལ་དུས་རབས་འདིར་གཞན་ལ་མ་བརྟེན་པར་ཙག་སྒྲ(འབར་ཞུན)ཞིག་ཀྱང་བཟོ་ཐུབ་ཀྱི་ཡོད་པ་མ་རེད། དེའི་ཕྱིར་བོད་ཀྱི་སྲོལ་རྒྱུན་རིག་གནས་ཀྱི་སྙིང་པོ་ལ་ལྟ་བ་གསར་པས་ཁ་གསབ་དང་། རྨོངས་ཞེན་གུ་དོག་གི་ལམ་ལ་ཁ་གཏད་ཀྱིས་ཡར་ཐོན་རིག་གསར་གྱི་ལྟ་བ་དང་མཐུན་པར་འཛམ་གླིང་གི་སྔོན་ཐོན་རིག་གནས་ལ་འབྲེལ་འདྲིས་བྱས་ན་ད་གཟོད་ང་ཚོ་མི་རིགས་འདིའི་རྗེས་ལུས་ཀྱི་ཞྭ་མོ་ཕུད་ཐུབ་པ་གདོན་མི་ཟ། དེ་བཞིན་དུ་ང་ཚོ་བོད་ཀྱི་རི་མོའི་རིག་གཞུང་འདི་ཡང་འཕེལ་རྒྱས་སུ་གཏོང་དགོས་པས་ངེས་པར་དུ་ཐིག་རྩ་ཞེས་པའི་དྲ་རྒྱ་ལས་ཐར་དགོས། གལ་ཏེ་དེ་ལས་མ་ཐར་ན་སྲོལ་རྒྱུན་རྙིང་པའི་དབུས་བྲིས། ཁམས་བྲིས། གཙང་བྲིས། མདོ་བྲིས། ཀར་བྲིས་ཞེས་སོ་སོའི་ཧེ་བག་ཅུང་ཟད་ཙམ་ལས་གོང་འཕེལ་དུ་འགྲོ་མི་ཐུབ། སྲོལ་རྒྱུན་གྱི་ཐིག་རྩར་བསྒྱུར་བཅོས་མ་བཏང་ན་མ་འོངས་པར་བོད་ཀྱི་རི་མོ་འཕེལ་རྒྱས་ཆེར་མི་འགྲོ་བ་ནི་སྨོས་མེད་རེད། དེའི་ཕྱིར་དེང་སྐབས་འཛམ་གླིང་སྤྱི་ཡི་རི་མོའི་འཕེལ་ཕྱོགས་དང་བསྟུན་ནས་རང་མི་རིགས་ཀྱི་ཁྱད་ཆོས་གཞི་རྩར་བཟུང་སྟེ་སྔོན་ཐོན་རི་མོའི་ལེགས་ཆ་བླངས་ནས་བཅོས་བསྒྱུར་བཏང་ན་ང་ཚོ་བོད་ཀྱི་རི་མོའི་སྒྱུ་རྩལ་འདི་ཡང་འཕེལ་རྒྱས་ཀྱི་ལམ་ཁ་གསར་པ་ཞིག་ལ་འགྲིམས་ནས་སྔོན་ཐོན་རི་མོའི་རྗེས་ཟིན་སྙམ། རི་མོར་བསྒྱུར་བཅོས་གཏོང་ཚུལ་ཡང་རྗེ་བཙུན་སྒྲོལ་མ་དང་སྟོན་པ་ཤཱཀྱ་ཐུབ་པ་ལྟ་བུའི་སྒོ་ནས་བཤད་ན། དང་པོར་རྗེ་བཙུན་སྒྲོལ་མ་འབྲི་སྐབས་ཐིག་བརྒྱབ་སྟེ་དེ་ནས་དམིགས་བསལ་གྱི་བརྟག་དཔྱད་དགོས་པ་ནི་དེང་སྐབས་སྤྱི་ཚོགས་ཐོག་ཡིད་དུ་འོང་བའི་བུ་མོ་ལང་ཚོ་ཡོངས་སུ་རྫོགས་པ་ཀུན་གྱིས་ཉ་གང་ཟླ་བའི་ཞལ་རས་ལ་ཚོན་དཀར་དམར་དང་། མིག་གི་སྟེང་འོག་པགས་པར་ཚོན་སྨུག་པོ། ཁ་དང་སེན་མོའི་སྟེང་ལ་ཚོན་དམར་པོ་བྱུགས་པ། མགོའི་སྐྲ་སིལ་སིལ་བྱས་ནས་རྒྱབ་ཏུ་དཔྱངས་པ། སྨིན་མ་འབྲི་བ། ཡང་བུ་མོ་ཁ་ཤས་ཀྱིས་ལུས་སྟོད་ཀྱི་གོས་ཕུད་ནས་འདོད་པའི་མྱོས་བུམ་ལ་ནུ་ཁུག་ཅེས་ཤུབས་གོན་པ་ཙམ་ལས་ནུ་མའི་དབྱིབས་ཡོངས་སུ་མཐོང་བ། ལ་ལས་མཚན་མར་རས་དཀྲིས་པ་ལས་བརླ་ཡི་འཁྲི་ཤིང་སོགས་དམར་རྗེན་དུ་ཡོད་པ་བཅས་ལ་ཞིབ་འཇུག་དང་། ལྷག་པར་དུ་བུ་མོ་དངོས་སུ་འབྲེལ་བ་ཡོད་ན་འདོད་པའི་མྱོས་བུམ་དང་། རྐེད་པ་རོ་སྨད་སོགས་ལ་ཞིབ་འཇུག་དང་། གལ་ཏེ་དངོས་སུ་འབྲེལ་བ་མེད་མཁན་ཚོས་གློག་བརྙན་དང་གཟུགས་མཐོང་བརྙན་འཕྲིན་ནང་གི་བུད་མེད་ཀྱི་ལུས་དང་། གཞན་ཡང་ཕྱི་རྒྱལ་གྱི་རི་མོའི་འབྲི་དེབ་འགའ་རེའི་ནང་བུ་མོ་གཅེར་བུ་མང་པོ་བྲིས་འདུག་པས་དེ་ཚོའི་རྐང་ལག་དང་སོར་མོ་ནུ་མ་སོགས་དང་ལྷག་པར་དུ་རྐང་ལག་གི་སོར་མོ་རྣམས་ཡིད་དུ་འོང་བ་ཞིག་ཡོད་ཅིང་དེ་རྣམས་ལ་བརྟག་དཔྱད་མཐར་ཕྱིན་པ་ཞིག་བྱས་ཏེ་སྒྲོལ་མའི་ཞལ་དབྱིབས་སྒོ་ངའི་དབྱིབས་ལྟ་བུ་བྲིས་ནས་དེའི་སུམ་ཆ་གཅིག་གི་ནང་དུ་དབུ་སྐྲ་དང་། ཆ་གཉིས་ཀྱི་ནང་དུ་སྤྱན་ཤངས་ཞལ་སོགས་འབྲི་བ། དེ་ཡང་གོ་རིམ་མི་འཁྲུག་པ་ནི་དབུ་པད་དང་མ་ནེ་གཉིས་ལ་རག་ལས་པས་དེ་གཉིས་ཀྱི་བར་དུ་སྤྱན་དང་ཤངས་ཞལ་བཅས་འབྲི་དགོས་པས་ཡིན། སྤྱན་དང་སྨིན་མ་གཉིས་ཀྱི་བར་དུ་ཤིན་ཏུ་ཚད་ལོངས་པ། སྤྱན་ནི་ཧ་ཅང་ལྟ་ན་སྡུག་པའི་གོར་འཁྱིལ་ལེར་ཡོད་པ། ཤངས་ཀྱི་རྩེ་མོར་པདྨ་གཞོན་ནུའི་འདབ་མ་ལྟར་འབུར་སོ་བཏོད་ལ་ཤིན་ཏུ་མཛེས་པ། ཤངས་ཀྱི་རྩ་བ་ཅུང་ཟད་ཟླུམ་པའི་དབྱིབས་ཅན། མཆུ་སྒྲོས་ཀྱི་དབྱིབས་ནི་ལྟ་ན་སྡུག་པ་ཤིང་ཏོག་བིམ་པ་ལྟར་དམར་བ། སྐུའི་དབྱིབས་ནི་གཡོན་ཕྱོགས་སུ་འགྱིངས་ལ་སྒེག་པའི་ཉམས་འགྱུར་ཡོད་པ། སྐུ་སྟོད་ཅུང་ཟད་ཞུད་ལ་མཛེས་པའི་རྣམ་འགྱུར་ཡོད་པ། བྲང་སྟེང་དུ་འདོད་པའི་མྱོས་བུམ་རབ་ཏུ་རྒྱས་ལ་ཐད་ཀར་འབུར་སོ་ཡོད་པ་མཛེས་པའི་ཆ་ཐམས་ཅད་གཅིག་ཏུ་བསྡུས་པ་ལྟ་བུའི་ལྟ་ན་མི་ངོམས་པ་འདོད་ལྡན་སྐྱེ་བོ་ཀུན་གྱི་ཡིད་དབང་མེད་དུ་འགུགས་ནུས་པ། སྐུ་རྐེད་ཕྲ་ལ་ལྡེམ་འཁྱུག་གི་ཉམས་ཅན། སྐུ་སྨད་ཆེ་ལ་སྟ་ཟུར་གྱི་ཁ་ཐུག་ནས་པུས་མོའི་བར་བརླ་ཤ་དང་། སྟ་ཟུར་དང་བརླ་ཤ་ཆུ་སྐྱེས་སོགས་ཀྱི་འབྲེལ་བ་ནི་མཛེས་ཤིང་ལྟ་བས་མི་ངོམས་པ། ཕྱག་གི་ལྷུ་ཚིགས་རིང་ཐུང་མེད་པར་ཕྲ་སྦོམ་ཤིན་ཏུ་མཛེས་པ། ཕྱག་གི་མགོ་ནི་ཆེ་ཆུང་ཚད་ལོན་པ། ཕྱག་སོར་རྣམས་ནི་རིང་ལ་འཇམ་ཞིང་གཞོན་ཤ་ཆགས་པ་ཞིག་བྲིས་ན་ལྟ་བས་ཆོག་མི་ཤེས་པ་ཞིག་ཡོང་ངེས་རེད། ཁ་ཅིག་གིས་སྒྲོལ་མའི་ཞལ་དབྱིབས་ཉ་གང་ཟླ་བ་ལྟ་བུ་ཟླུམ་པོ་ཡིན་ཏེ《ལེགས་བྲིས་མ》ལས། ཞལ་རས་ཟླ་བ་རྒྱས་པའི་འཛུམ་དཀར་ཅན་ཞེས་གསུངས་པའི་ཕྱིར་ཟེར་ན། མི་འཐད་དེ་ལུང་དེའི་དོན་ནི་སྒྲོལ་མའི་ཞལ་རས་ཉ་གང་ཟླ་བ་ལྟར་དཀར་ཞིང་མཛེས་ལ་དྭངས་ཤིང་གསལ་བ་ཧ་ཅང་མཛེས་པ་ཡིན་པར་བསྟན་པ་ཡིན་པའི་ཕྱིར། གཉིས་པ་སྟོན་པ་ཐུགས་རྗེ་ཅན་ཤཱཀྱ་ཐུབ་པ་འབྲི་སྐབས་ཐིག་བརྒྱབ་སྟེ་དེ་ནས་གཟུགས་སྟོབས་ཆེ་ཞིང་རིང་བ་ལང་ཚོ་དར་ལ་བབས་པའི་ཡིད་འོང་གི་གཞོན་ནུ་མང་པོར་གོང་གི་བུ་མོ་བཞིན་ཞིབ་འཇུག་རྣལ་དུ་ཕབ་སྟེ་ཀུན་གྱིས་མཐོང་ན་མི་མཐུན་པའི་རྣམ་པ་མེད་པ། གཟུགས་སྟོབས་རྒྱས་ཤིང་རིང་བའི་རྣམ་པ་ཡོད་པ། དབུའི་གཙུག་ཏོར་དེ་ཡང་ཆེར་མི་མངོན་པ། དབུ་སྐྲ་ནི་མཁྲེགས་ཤིང་རྩུབ་ལ་མཛུབ་མོས་གཅུ་རིས་བརྒྱབ་པ་ལྟ་བུ་མ་ཡིན་པར་ཁ་དོག་ནག་ཅིང་འཇམ་ལ་ཡིད་དུ་འོང་བ། ཞལ་གྱི་དཀྱིལ་འཁོར་ནང་དུ་སྤྱན་དང་ཤངས་ཞལ་སོགས་ཀྱི་གོ་རིམ་མ་འཁྲུགས་པ། ཞལ་གྱི་ཕྱེད་ཙམ་དབུ་པད་ཀྱི་ཁོངས་སུ་མ་གཏོགས་པ། དབུ་པད་ཧ་ཅང་མི་མཐོ་བ། སྤྱན་དང་སྨིན་མ་གཉིས་དབུ་པད་སྟེང་དུ་ཡར་སྣུར་བ། ཤངས་རིང་ཐུང་ཚད་ལོན་པ། ཞལ་རས་གྲུ་བཞི་མ་ཡིན་པར་ཞལ་གཡས་གཡོན་ཅུང་ཟད་ནང་དུ་སྐུམ་པ། མགྲིན་པ་རིང་ཞིང་དབྱིབས་ནི་མཛེས་པའི་གསེར་གྱི་བུམ་པའི་མགྲིན་པ་ལྟ་བུ། སྐུ་སྟོད་རབ་ཏུ་རྒྱས་ལ་དཔུང་བའི་མགོ་གཉིས་ནི་ཟླུམ་པོ། སྐུའི་བྲང་སྟོད་དུ་ནུ་མ་གཉིས་ཅུང་ཟད་འབུར་ནས་ཡོད་པ། སྐུ་སྟོད་ནས་ལྟེ་བའི་བར་ཐད་ཀར་རིམ་གྱིས་ཅུང་ཟད་ཞུད་པའི་རྣམ་པ་ཡོད་པ། ལྟེ་བ་ནས་རིམ་གྱིས་སྟ་ཟུར་བར་ཇེ་ཆེར་འགྲོ་བ། སྟ་ཟུར་ནས་པུས་མོ་བར་ཅུང་ཟད་ཟླུམ་པའི་རྣམ་པ་ཡོད་པ། པུས་མོ་ནས་ལོང་བུ་བར་རིམ་གྱིས་ཇེ་ཕྲར་འགྲོ་བ། ཞབས་མཐིལ་ཁོད་སྙོམས་པ་དང་འཁོར་ལོ་རྩིབས་སྟོང་དང་ལྡན་པའི་མཚན་དཔེས་སྤྲས་པ། ཕྱག་གཡས་པ་ནི་ས་གནོན་གྱི་ཕྱག་རྒྱ་མཛད་པ། སྐུ་དཔུང་དང་རྗེ་ངར་གཉིས་རིང་ཐུང་མཉམ་པ། ཕྲ་སྦོམ་ནི་མཛེས་པའི་རྣམ་འགྱུར་ཡོད་པའི་གསེར་གྱི་རྔ་གཡབ་ལྟར་ལྟ་ན་སྡུག་པ། ཕྱག་མཐིལ་དུ་འཁོར་ལོའི་མཚན་བཟང་ཡོད་པ། ཕྱག་སོར་རྣམས་རིང་ཞིང་འཇམ་ལ་གཞོན་ཤ་ཆགས་པ། གླང་བོའི་རྒྱལ་པོའི་སྣ་ལྟར་བརྗིད་ཉམས་ཡོད་པ། ཕྱག་གཡོན་པ་ནི་མཉམ་བཞག་གི་ཕྱག་རྒྱ་མཛད་པ། གྲུ་མོ་ཅུང་ཟད་རྒྱབ་ཕྱོགས་སུ་འབུར་བ་སོགས་ཀྱི་ཁྱད་ཆོས་དང་ལྡན་པ་ཞིག་བྲིས་ན་སྟོན་པའི་སྐུ་ནི་མིག་ལ་མཛེས་ཤིང་ཡིད་ལ་སྡུག་པ་ཞིག་ཡོང་རྒྱུ་རེད། འདི་ནི་ཡོངས་གྲགས་ཀྱི་སྟོན་པ་འབྲི་ཚུལ་ལྟར་བྲིས་པ་ཡིན་མོད། འོན་ཀྱང་མཐའ་གཅིག་ཏུ་ངེས་པ་མེད་པ་རྒྱལ་ཁབ་སོ་སོའི་སྟོན་པ་འབྲི་སྟངས་དང་ནོར་གླིང་ཕོ་བྲང་གི་སྟོན་པ་བྲིས་ཡོད་པ་དེས་ཤེས་ནུས། ཡང་ཁ་ཅིག་གིས་སྟོན་པའི་སྐུ་མདོག་གསེར་ལྟར་སེར་པོ་འབྲི་དགོས་ཏེ《མངོན་རྟོགས་རྒྱན》ལས“པགས་པ་གསེར་མདོག”ཅེས་གསུངས་པའི་ཕྱིར་ཟེར་ན། ཤིན་ཏུ་མི་འཐད་དེ་ལུང་དེའི་དོན་ནི་རྒྱན་འགྲེལ་དུ་མ་ལས་དྭངས་ཤིང་གསལ་བའི་དོན་ཡིན་པ་གསུངས་ཡོད་པའི་ཕྱིར། གོང་གི་སྒྲོལ་མ་དང་སྟོན་པ་གཉིས་ལ་ཐིག་བརྒྱབ་ནས་འབྲི་སྟངས་བཤད་པ་འདི་གསར་སློབ་པ་རྣམས་ལ་དགོངས་ནས་བཤད་པ་ཡིན། སྤྱིར་རི་མོ་ལ་མཁྱེན་དཔྱོད་ཡངས་པ་ཀུན་གྱིས་ཐིག་ལ་མ་བརྟེན་པར་ཡིད་དུ་འོང་བའི་ཕོ་མོའི་རྣམ་པ་ལ་བལྟས་ནས་བྲིས་ན་གསོན་ཉམས་ལྡན་ལ་སྐྱེ་བོ་ཀུན་གྱི་སེམས་པ་དབང་མེད་དུ་འཕྲོག་པ་ཞིག་ཡོང་རྒྱུ་རེད། ཤིན་ཏུ་མཚར་བའི་བུ་བུ་མོར་བལྟས་ནས་ལྷ་འབྲི་ཚུལ་བཤད་པ་འདི་ཡང་ཁུངས་ལུང་མེད་པར་རང་དགར་གང་དྲན་དུ་བཤད་པ་ཞིག་གཏན་ནས་མ་ཡིན་ཏེ། སྔོན་བསམ་ཡས་ཀྱི་རྟེན་གཙོ་རྗེ་བཙུན་སྒྲོལ་མ་དང་སངས་རྒྱས་རྣམ་པར་སྣང་མཛད་གཉིས་བཞེངས་སྐབས་སློབ་དཔོན་པདྨའི་བཀའ་ལྟར་བུ་མོ་མཛེས་མ་ཞིག་ལ་བལྟས་ནས་རྗེ་བཙུན་སྒྲོལ་མ་དང་བུ་མཛེས་པ་ཞིག་ལ་བལྟས་ནས་རྣམ་པར་སྣང་མཛད་བཞེངས་པ་འདིས་ཀྱང་སྲོལ་དེ་འདྲ་ཡོད་པར་རྟོགས་ནུས་པའི་ཕྱིར། གཞན་ཡང་དེང་སྐབས་ཡིད་སྐྱོ་བའི་སྣང་ཚུལ་ཞིག་ལ་སྔོན་བདག་དར་མའི་སྐབས་ཀྱི་ལྷ་བྲིས་པ་མང་པོ་མེད་ན་ཡང་ངེས་དོན་གྲགས་ཅན་གྱི་ལྷ་རིས་པ་གཙང་པ་ཤིས་ལོ་དང་། དཔལ་འབྱོར་རྒྱལ་པོ། བསོད་ནམས་རིན་ཆེན་སོགས་ལག་རྩལ་འགྲན་ཟླ་བྲལ་བ་ཁག་ཅིག་ཡོད། དེང་གི་དུས་འདིར་ང་ཚོ་བོད་ལ་ལྷ་འབྲི་མཁན་སྔར་ལས་མང་ན་ཡང་དོན་ལྡན་གྱི་ལྷ་རིས་མཁས་དབང་སྐུ་ཞབས་ཡེ་ཤེས་ཤེས་རབ་དང་། མཁས་དབང་བསྟན་པ་དར་རྒྱས། མཁས་དབང་བཀྲ་ཤིས་ཚེ་རིང་སོགས་རེ་གཉིས་ལས་མེད། ཁོང་ཚོ་ཡང་ལ་ལ་ལོ་ན་མཐོ་བ་དང་ལ་ལར་ལས་འགན་མང་པོ་ཡོད་པས་དགེ་ཕྲུག་སྐྱོང་བའི་དུས་ཚོད་མེད། དེ་མིན་ཕལ་ཆེར་ལྷ་བྲིས་གཟུགས་བརྙན་ཙམ་ཡིན་པས་རང་རང་གི་མི་ཚང་ཡར་རྒྱས་གཏོང་བའི་ཐབས་ཤེས་ཁོ་ན་ལས་བོད་མི་རིགས་ཀྱི་རི་མོ་གོང་འཕེལ་དུ་གཏོང་བའི་བསམ་བློ་མེད། དེ་འདྲ་སོང་ཙང་ལྷ་བྲིས་པའི་རི་མོ་ནི་ཚོང་གི་ཟོང་ལྟ་བུར་འགྱུར་ཉེན་ཆེ་བས་བློ་ལྡན་ཀུན་གྱིས་ཤེས་པར་མཛོད། མདོར་ན་རྒན་པོའི་ཀུན་རྟོག་གི་ངོ་བོར་འཆར་བའི་མི་རིགས་ཀྱི་རི་མོ་འཕེལ་རྒྱས་གཏོང་བའི་བསམ་གཞིགས་འདི་ལ་བློ་གཟུར་བོར་གནས་པ་ཀུན་གྱིས་དཔྱད་པ་གནང་རོགས་ཞུ།
        ཕྱོགས་ལྷུང་རྡུལ་གྱིས་མ་གོས་བདག་བློ་ལས་འཁྲུངས་པའི།།
        རི་མོ་འཕེལ་རྒྱས་གཏོང་བའི་བསམ་གཞིགས་ཀྱི་འབེལ་གཏམ།།
        གངས་ཅན་མཁས་མང་བྱེ་བའི་སྙན་དབང་དུ་བསྒྲགས་པས།།
        ལྷ་རིས་ཉམས་པ་གསོ་བའི་ཅོང་སྒྲ་རུ་གྱུར་ཅིག།
        ཅེས་པ་ངལ་གསོའི་གཏམ་མོ།།
        དྲུག་པ། རི་མོ་དང་འབྲེལ་བའི་དོགས་དཔྱོད།
        འཇིག་རྟེན་འདིར་གནའ་སྔ་མོར་མི་གྲགས་ཅན་འགའ་རེས་བཤད་པའི་སྐད་ཆ་ལོ་དུ་མར་སོང་ཚེ་སྤྱི་ཚོགས་དེའི་ནང་གི་ལོ་རྒྱུས་སུ་གྲགས་པ་དང་། ལོ་རྒྱུས་དེ་ཡང་མི་གྲགས་ཅན་དང་ཤེས་ཡོན་ཅན་གྱིས་ཚད་མར་བཟུང་བ་ལ་བརྟེན་ནས་བདེན་པར་ཁས་ལེན་གྱི་ཡོད་པ་རེད། དེ་བཞིན་ང་ཚོ་བོད་ལ་གཙུག་ལག་ཁང་གི་སྟོན་པ(ཇོ་བོ)ཤཱཀྱ་མུ་ནེ་དགུང་ལོ་བཅུ་གཉིས་ཀྱི་ཚད་དང་། ར་མོའི་ཆེའི་སྟོན་པ(ཇོ་བོ)མི་བསྐྱོད་རྡོ་རྗེ་དགུང་ལོ་བརྒྱད་ཀྱི་ཚད་ཡིན་ཞེས་པའི་གཏམ་དེ་ང་ཚོ་མཐོ་དམན་ཀུན་གྱི་བསམ་བློའི་ནང་ཡོད་པ་རེད། གོམས་གཤིས་རྙིང་པར་དྲང་དོན་དང་ངེས་དོན་ཞེས་པའི་བཤད་སྲོལ་ཡོད་ཀྱང་། བདེན་དོན་ཁོ་ན་གཞིར་བཞག་ནས་བཤད་ན། སྟོན་པ་ནི་སེར་སྐྱའི་གྲོང་ཁྱེར་དུ་ཡབ་རྒྱལ་པོ་ཟས་གཙང་དང་ཡུམ་སྒྱུ་འཕྲུལ་མ་ལྷ་མཛེས་གཉིས་ཀྱི་སྲས་སུ་འཁྲུངས་པ་དང་། དགུང་ལོ་ཉེར་དགུ་པར་བཙུན་མོ་མང་པོ་ཁབ་ཏུ་བཞེས་ནས་གྲགས་འཛིན་མ་ལ་སྲས་སྒྲ་གཅན་འཛིན་འཁྲུངས་པ་དེའི་རྗེས་རབ་ཏུ་བྱུང་བ་སོགས་ཀུན་གྱིས་ཤེས་གསལ་ལགས་ན། ར་མོའི་ཆེའི་ཇོ་བོ་དགུང་ལོ་བརྒྱད་ཀྱི་ཚད་དང་། གཙུག་ལག་ཁང་གི་ཇོ་བོ་དགུང་ལོ་བཅུ་གཉིས་ཀྱི་ཚད་གང་ཡིན་ཀྱང་སྐབས་དེར་རབ་བྱུང་གི་རྟེན་མ་ཡིན་པ་ཤེས་ནུས་པའི་ཕྱིར་དང་། གཞན་སྐུ་བལྟམས་པའི་སྐབས་བྲམ་ཟེ་མཚན་མཁན་ཞིག་གིས་བརྟགས་ཚེ་ཁྱེད་ཀྱི་བུ་འདི་ཁྱིམ་ནས་བསྡད་ན་འཁོར་ལོས་བསྒྱུར་བའི་རྒྱལ་པོར་འགྱུར་བ་དང་རབ་ཏུ་བྱུང་ན་སངས་རྒྱས་པར་འགྱུར་བར་ལུང་བསྟན་ཏེ་མཚན་ལ་ཡང་རྒྱལ་བུ་དོན་གྲུབ་ཅེས་གསོལ་བ་ཡོངས་སུ་གྲགས་པ་དང་། དགུང་ལོ་ཉེར་དགུ་བཞེས་པའི་སྐབས་རྒྱལ་པོས་བུ་རབ་ཏུ་བྱུང་བར་དོགས་ནས་ཕོ་བྲང་གི་ཕྱི་ནང་ཐམས་ཅད་དཔུང་ཚོགས་ཡན་ལག་བཞིའི་དམག་གིས་བསྐོར་བའི་ལོ་རྒྱུས་མདོ་ལས་གསུངས་ཡོད་ན་དགུང་ལོ་བརྒྱད་དང་བཅུ་གཉིས་སྐབས་ཁྱིམ་པའི་རྟེན་ཡིན་པ་ཐེ་ཚོམ་སྐྱེ་མི་དགོས། ཇོ་བོ་རྣམ་གཉིས་ལོ་ཚོད་འཛིན་མཁན་སྟོན་པ་ཡིན་རྒྱུ་མ་རེད། གལ་ཏེ་ཡིན་ན་སྟོན་པས་ཁྱིམ་པའི་རྟེན་ལ་རབ་བྱུང་གི་ཆ་ལུགས་བསྒྱུར་དུ་བཅུག་པ་མ་ཡིན་ནམ། ཡང་འཇིག་རྟེན་འདིར་གང་ཚད་མར་འཛིན་པ་དེ་ལོ་དུ་མའི་རྗེས་རྫུན་དུ་འགྲོ་བ་ཡང་ཡོད། རྫུན་དུ་འཛིན་པ་དེ་ལོ་དུ་མའི་རྗེས་ཚད་མར་འཛིན་པ་ཡང་ཡོད། དེས་ན་ང་ཚོའི་འདི་ཚད་མ་རེད། འདི་རྫུན་པ་རེད་ཅེས་བཤད་པ་ལ་ཡིད་རྟོན་ཅི་ཡོད། ཡོངས་གྲགས་ལོ་རྒྱུས་ལྟར་ན་སྟོན་པ་མྱ་ངན་ལས་འདའ་བར་ཉེ་བའི་ཚེ་ཞལ་ལས་འོད་ཟེར་གསུམ་སྤྲོས་ཏེ་རེ་རེ་བཞིན་ཚངས་པ་དང་། བརྒྱ་བྱིན་དང་། ཁྱབ་འཇུག་ལ་ཕོག་པས་དེ་གསུམ་སོ་སོར་སྤོབས་པ་སྐྱེས་ནས་སྟོན་པའི་སྤྱན་སྔར་འོངས་ཏེ་སྐུ་གསུམ་བཞེངས་པའི་སྦྱིན་བདག་བྱེད་པར་ཞུས་པ་ལྟར། ཚངས་པས་ཨུ་རྒྱན་ཡུལ་དུ་བཞུགས་པར་གྲགས་པའི་མཆོད་རྟེན་ཟླུམ་པོར་ཡོད་པ་དེ་དང་། བརྒྱ་བྱིན་གྱིས་སྟོན་པ་དགུང་ལོ་བརྒྱད་དང(དེང་སྐབས་ར་མོ་ཆེར་བཞུགས་པའི་ཇོ་བོ་མི་བསྐྱོད་རྡོ་རྗེ་ཡིན)བཅུ་གཉིས་དང(དེང་སྐབས་གཙུག་ལག་ཁང་གི་ཇོ་བོ་ཡིན)ཉེར་ལྔ་བའི་ཚད(དེང་སྐབས་ལྷ་ཡུལ་དུ་བཞུགས་པར་གྲགས)ཅན་ཆེ་འབྲིང་ཆུང་གསུམ་དང་། ཁྱབ་འཇུག་གིས་ཀླུའི་རིན་པོ་ཆེ་དུ་མ་སྤུངས་པ་ལས་ལོངས་སྐུའི་རྟེན་རྣམ་སྣང་གངས་ཅན་མཚོ་རྒྱལ་མདོག་མཐིང་ག་དཔག་ཚད་བརྒྱད་པ་ཞིག་ཕྱིའི་རྒྱ་མཚོའི་ནང་དུ་བཞེངས་པ(འདི་སྟོན་པ་ཤཱཀྱ་ཐུབ་པའི་དུས་སུ་བཞེངས་མིན་བརྟག་པར་འཚལ)ལྟེ་བ་མན་ཆད་ཀྱིས་ཀླུ་རྣམས་དང་། ཡན་ཆད་ཀྱིས་ལྷ་མི་དྲི་ཟ་སོགས་ཀྱི་དོན་མཛད་ལ། བཅོ་ལྔའི་མཚན་མོའི་ཟླ་བ་ཤར་བའི་ཚེ་སྤྱི་གཙུག་གི་ནོར་བུ་ཆུ་ཤེལ་ལས་ཆུའི་རྒྱུན་ཆད་པ་མེད་པར་བབས་ཏེ་སྐུ་ལ་བྱ་ཐལ་གྱིས་གོས་པས་གངས་རི་ལྟར་ཡོད་པ་དག་པར་བྱས་ནས་རང་མདོག་ཇི་ལྟ་བུ་འཆར་བར་གསུངས་པ་འདི་ལྟ་བུ་ཆེན་པོ་ཞིག་ཡོད་ན་དེང་གི་དུས་འདིར་འཇིག་རྟེན་འཕུར་གྲུ་ལ་བརྟེན་ནས་གོ་ལ་གཞན་དང་གཞན་དུ་སྐྱོད་ཀྱིན་ཡོད་ན་དཔག་ཚད་བརྒྱད་ཅུ་ཅན་གྱི་དངོས་པོ་དེ་འདྲ་ཞིག་མི་མཐོང་བ་གང་ཡིན་ནམ། འཇིག་རྟེན་གཞན་དུ་ཡོད་ཟེར་ན། འོ་ན་ཇོ་བོའི་རྣམ་ཐར་དུ་ཇོ་བོ་རྗེ་གསེར་གླིང་དུ་བྱོན་སྐབས་རྒྱ་མཚོའི་ནང་དུ་ལྷ་ཆེན་པོ་ཞིག་གི་མཆན་འོག་ནས་དུས་ཚོད་ཡུན་ཙམ་ཞིག་འགོར་བས་འདི་ཐུབ་པ་རྣམ་སྣང་མཚོ་རྒྱལ་ཕལ་ཆེར་ཡིན་རྒྱུ་རེད་ཅེས་གསུངས་པ་འདི་ངེས་དོན་ཨེ་ཡིན། བྱང་ཕྱོགས་ཤམྦྷ་ལ་ལྟར་ཡིན་ན་སུས་ཤེས། གཞན་ཡང་རྒྱན་དྲུག་མཆོག་གཉིས་ཀྱིས་ནང་གི་སྤང་རྟོགས་ཀྱི་ཡོན་ཏན་གྱིས་འཛམ་གླིང་མཛེས་པར་བྱས་པ་ལས་ཕྱིའི་རྣམ་འགྱུར་ངར་ངར་བྱས་པས་མཛེས་པར་བྱས་པ་མ་ཡིན། ཁོང་ཚོས་དྲི་མ་མེད་པའི་རིགས་པའི་ལམ་ནས་ལོག་པར་སྨྲ་བ་མཐའ་དག་ཚར་བཅད་དེ་ཕན་བདེ་མ་ལུས་པ་འབྱུང་བའི་གཞི་མ་རྒྱལ་བའི་བསྟན་པ་འགྲོ་བ་ཀུན་གྱི་དོན་དུ་རྒྱས་པར་བྱས་པས་འཛམ་གླིང་རྒྱན་དྲུག་མཆོག་གཉིས་ཞེས་གྲགས་པ་རེད། དེང་སྐབས་ང་ཚོའི་རི་མོའི་འབྲི་སྟངས་ཤིག་ལ་སློབ་དཔོན་དེ་ཚོས་གཞན་ལ་རྩོད་པ་བྱེད་པའི་ཚེ་ང་རྒྱལ་དང་ཕྲག་དོག་གི་རྣམ་པ་ཡོད་པ། ཞལ་གདངས་ཤིང་མཆེ་བ་གཙིགས་ནས་ཡོད་པ། སྤྱན་གཉིས་མིག་ལོག་ལྟ་བའི་རྣམ་འགྱུར་ཡོད་པ། ཕྱག་གཉིས་རབ་ཏུ་བརྒྱངས་ནས་སྐུ་གཟན་ལྷབ་ལྷབ་གཡོ་བཞིན་པའི་རྣམ་འགྱུར་ཡོད་པ་བཅས་འབྲི་བ་ནི་རྒྱུ་མཚན་ཨེ་ཡོད་སྙམ། ཁོང་ཚོ་ནི་ས་ལ་གནས་པའི་སེམས་དཔའ་ཆེན་པོ་ཤ་སྟག་ཡིན་ཙང་གོང་གསལ་གྱི་རྣམ་འགྱུར་དེ་ཚོ་ཁོང་རྣམ་པར་ཤིན་ཏུ་མི་འོས་པ་ཞིག་རེད། ཁོང་ཚོའི་སྐུའི་རྣམ་འགྱུར་ནི《མདོ》ལས། བྱང་ཆུབ་སེམས་དཔའ་བློ་ལྡན་གྱི།། རིགས་ནི་མཚན་མ་དག་ལས་ཤེས།། ཞེས་གསུངས་པ་ལྟར་སྙིང་རྗེའི་ཤུགས་ཀྱིས་ཀུན་ནས་བསླངས་ཏེ་གཞན་རྗེས་སུ་འཛིན་པའི་རྣམ་པ་ཡོད་པ། དུལ་ཞིང་ཞི་བ་མཐོང་བ་ཙམ་གྱིས་ཡིད་དབང་མེད་དུ་འདྲེན་ཐུབ་པ་ཞིག་ཡོད་པ་རེད། ལྷག་པར་དུ་ཞལ་ལ་སྤུ་ཡོད་པ་ཞིག་རྒྱ་མང་པོས་འབྲི་བའི་སྲོལ་ཡོད་ཀྱང་། སྤྱིར་ནང་པ་སངས་རྒྱས་པའི་རྗེས་འཇུག་གི་རབ་ཏུ་བྱུང་བ་རྣམས་ཀྱི་སྐྲ་ཚད་ལས་འདས་པ་དང་ཁ་སྤུ་བཞག་ན་མི་ཆོག་ན། ཁོང་ཚོས་དེ་ལས་ཀྱང་ཁ་སྤུ་དང་རྒྱ་ག་ལ་འཇོག རྒྱན་དྲུག་མཆོག་གཉིས་པཎ་ཞྭ་གོན་པ་འབྲི་སྲོལ་འདུག་ཀྱང་ཀླུ་སྒྲུབ་ལ་མེད་པས་གཞན་ལའང་མེད་པ་ཤེས་ཐུབ་ཅེས་དགེ་ཆོས་ཀྱིས་གསུངས།
        མ་རིག་མུན་པས་ལྡོངས་པའི་རྒན་པོ་ཡིས།།
        རི་མོ་དང་འབྲེལ་རིག་པའི་གཞུང་ལུགས་ཀྱི།།
        ཤིན་ཏུ་དཔོག་པར་དཀའ་བའི་ཟབ་གནད་འདི།།
        བློ་ལྡན་རྣམས་ལ་དཔྱད་གཞིའི་ཚུལ་དུ་ཕུལ།།
        ཞེས་པ་འདི་ནི་བར་སྐབས་ཀྱི་ཚིགས་སུ་བཅད་པའོ།།
        བདུན་པ། མཇུག་བསྡུ་བའི་གཏམ།
        དེང་སྐབས་འཛམ་གླིང་ཆུང་དུ་འགྲོ་བ་དང་ཆབས་ཅིག་འགྲོ་བ་མིའི་བསམ་འདུན་ཉེ་རུ་ཉེ་རུ་འགྲོ་བའི་དུས་རབས་འདིར། རང་ཅག་ཁ་བ་རི་པའི་མི་རིགས་ཀྱི་རི་མོ་འདིར་ཡང་དེང་སྐབས་རྒྱལ་སྤྱིའི་ཐོག་སྡེ་ཁག་དང་མི་སྒེར་སོ་སོས་དོ་སྣང་ཆེན་པོ་བྱེད་ཀྱིན་ཡོད། དེས་ན་ང་ཚོས་ཀྱང་དུས་སྐབས་བཟང་པོ་འདིའི་འོག་དུས་རབས་ཀྱི་འགྲོས་དང་མཐུན་པའི་སྔོན་ཐོན་རི་མོའི་སྐོར་གྱི་དཔྱད་རྩོམ་མང་པོ་བྲིས་ན་དགེ་མཚན་ཆེན་པོ་ཡོད་པས་སོ།། དེའི་ཕྱིར་རྒན་པོ་བདག་རང་ལོ་གྱ་གཉིས་ཟིན་ཀྱང་མི་རིགས་ཀྱི་རི་མོའི་ངོ་བོ་གོང་འཕེལ་དང་ཇེ་ལེགས་སུ་གཏོང་བར་དམིགས་ཏེ《རི་མོའི་སྐོར་གྱི་དཔྱད་པ་སྔོན་མེད་བཟོ་བ་རིག་པའི་དགོངས་རྒྱན》ཞེས་པ་འདི་རི་མོའི་སྒྱུ་རྩལ་ལ་མཁྱེན་དཔྱོད་མཁའ་ལྟར་ཡངས་པའི་དྲན་དབང་ཚོར་དཔྱད་གཞིའི་ཡིག་ཆའི་ཚུལ་དུ་ཕུལ་བ་ལགས་ན་བློ་གཟུ་བོར་གནས་པའི་སྒོ་ནས་བརྟག་ཅིང་དཔྱད་དེ་ང་ཚོའི་རི་མོ་ཉམས་པ་སོར་ཆུད་དང་མི་ཉམས་གོང་འཕེལ་དུ་གཏོང་བའི་སྨོན་འདུན་ཞུ།
        སྨྲས་པ། རི་མོའི་སྒྱུ་རྩལ་རྒྱ་མཚོའི་རིག་གཞུང་གི།
        རྟོགས་དཀའི་གནད་ལ་དཔྱད་པའི་འབེལ་གཏམ་འདི།།
        དྲེགས་ལྡན་མགུ་བའི་སྐྱེས་སུ་མི་འགྱུར་མོད།།
        བསིལ་ལྡན་རིག་གནས་དར་བའི་འདུན་པས་སྤེལ།།