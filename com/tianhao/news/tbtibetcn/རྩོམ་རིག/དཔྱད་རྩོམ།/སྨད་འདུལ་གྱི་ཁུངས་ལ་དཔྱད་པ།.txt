སྨད་འདུལ་གྱི་ཁུངས་ལ་དཔྱད་པ།
[ནང་དོན་གནད་བསྡུས།]དཔྱད་རྩོམ་འདིའི་ནང་བསྟན་པ་ཕྱི་དར་གྱི་སྐབས་སུ་སྨད་འདུལ་དང་། སྟོད་འདུལ། པཎ་ཆེན་སྡོམ་རྒྱུན་བཅས་གསུམ་བྱུང་ཡོད་པ་ལས་སྨད་འདུལ་གྱི་ཁུངས་ལ་བན་བོན་སོ་སོར་བཤད་ཚུལ་མི་འདྲ་བ་བྱུང་ཡོད་པར་དམིགས་ཏེ། ལོ་རྒྱུས་རིག་པའི་ཐབས་ལམ་སོགས་སྤྱད་ནས་སྨད་འདུལ་གྱི་ཁུངས་ནི་བན་ཡིན་པའི་རང་གི་འདོད་ཚུལ་ལྷུག་པོར་གླེང་ཡོད།
[བརྡ་ཆད་གཙོ་བོ།]སྨད་འདུལ་གྱི་ཁུངས། བོན། བན།
[ཀྲུང་གོའི་དཔེ་དེབ་དབྱེ་རྟགས།]K874[ཡིག་ཚང་མཚོན་བྱང་།]A[རྩོམ་གྱི་གོ་རིམ་ཨང་སྒྲིག]1002-946X(2018)03-029-11
        བན་བོན་གཉིས་གང་ཡིན་ཡང་བོད་ཀྱི་ལོ་རྒྱུས་རིག་གནས་འཐུས་ཚང་གོང་འཕེལ་གཏོང་རྒྱུར་དེ་གཉིས་ཀས་ནུས་པ་ཆེན་པོ་བཏོན་ཡོད་པ་མ་ཟད། མིའི་རིགས་ཀྱི་དཔལ་ཡོན་འཛུགས་སྐྲུན་ལའང་བྱས་རྗེས་ཆེན་པོ་བཞག་ཡོད་པ་ནི་ཀུན་གྱིས་མཁྱེན་གསལ་ལྟར་དང་། བོད་རང་ས་ནས་བྱུང་བའི་བོན་གྱིས་རྒྱ་གར་སངས་རྒྱས་ཆོས་ལུགས་བོད་དུ་མ་དར་གོང་གི་ལོ་རྒྱུས་རིང་མོའི་ནང་དུ་བོད་མིའི་བསམ་བློ་ལ་དབང་བསྒྱུར་བྱས་ཤིང་། བོད་ཀྱི་ཆབ་སྲིད་དང་། དཔལ་འབྱོར། རིག་གནས་བཅས་ཀྱི་འཕེལ་རྒྱས་ལ་ནུས་པ་ཆེན་པོ་བཏོན་ཡོད་པ་ནི་སྨྲོས་ཅི་དགོས།   
        དུས་རབས་བདུན་པའི་སྐབས་བོད་རྗེ་སྲོང་བཙན་སྒམ་པོས་བོད་ཡོངས་གཅིག་གྱུར་གྱི་ལམ་དུ་བཀོད་རྗེས་རྒྱལ་བློན་ལོ་པཎ་རྣམས་ཀྱིས་རྒྱ་གར་གྱི་སངས་རྒྱས་ཆོས་ལུགས་བོད་གངས་ཅན་གྱི་ལྗོངས་སུ་གདན་འདྲེན་ཞུས་ཤིང་དར་སྤེལ་གནང་བ་དང་། བཙན་པོ་རིམ་བྱོན་རྣམས་ཀྱི་རིང་སངས་རྒྱས་ཆོས་ལུགས་དེ་ཉིད་རིམ་བཞིན་བོད་ཀྱི་རིག་གནས་ཀྱི་སྲོག་ཤིང་ལྟ་བུར་གྱུར་ཅིང་། ཁྱད་པར་དུ་བསྟན་པ་ཕྱི་དར་གྱི་རྗེས་ནས་སངས་རྒྱས་ཆོས་ལུགས་ནི་བོད་མིའི་འཚོ་བའི་ཕྱོགས་གང་སར་ཁྱབ་ནས་དར་འཕེལ་ཆེན་པོ་བྱུང་ཡོད།   སྤྱིར་ན་བོན་གྱི་གཞུང་ལུགས་ནི་ལོ་རྒྱུས་ཡུན་རིང་ལྡན་ཞིང་ནང་དོན་ཕུན་སུམ་ཚོགས་པ་ཞིག་ཡིན་མོད། འོན་ཀྱང་“དུས་ཕྱིས་ཀྱི་བོན་པོ་རྣམས་ལའང་ཆོས་ཀྱི་ཤུགས་རྐྱེན་ཐེབས་ནས། བོན་གྱི་འབྱུང་ཁུངས་ཕྱི་ཡུལ་ལ་ངོས་འཛིན་པ་དང་། ཆོས་ལ་གང་དར་བ་དེ་ཀུན་བོན་ལའང་ཡོད་དགོས་པ་དང་། ཆོས་པའི་ཀུན་སྤྱོད་དུ་གང་ཡོད་པ་དེ་ཀུན་བོན་པོ་རྣམས་ལའང་ཡོད་དགོས་པར་ལྟ་བའི་ལུགས་ཤིག་བྱུང”①ནས། བན་བོན་གྱི་གཞུང་ལུགས་མང་པོ་ཕན་ཚུན་མཉམ་བསྲེས་ཀྱིས་དེ་གཉིས་པོ་དབྱེ་བ་འབྱེད་མི་ཐུབ་པ་ལྟ་བུར་གྱུར་ཡོད།   ལོ་རྒྱུས་ཏེ། འདས་ཟིན་པའི་ལོ་ཟླའི་ཁྲོད་དུ་བྱུང་བའི་མི་སྣ་དང་དོན་རྐྱེན་རྣམས་ཇི་མ་ཇི་བཞིན་བརྗོད་དགོས་པ་ཞིག་ཡིན་མོད། འོན་ཀྱང་དེང་སྐབས་ལོ་རྒྱུས་རྩོམ་པ་པོ་སྐོར་ཞིག་གིས་རང་རང་གི་འདོད་བློ་ལྟར་མི་རྣམས་མགོ་རྨོངས་ཤིང་། བདེན་རྫུན་དབྱེ་འབྱེད་དཀའ་བའི་དཔྱད་རྩོམ་སྤེལ་དང་སྤེལ་མུས་ལགས་ན། ཐབས་ལམ་སྣ་ཚོགས་ཀྱི་ལམ་ནས་ལོ་རྒྱུས་ཀྱི་དོན་དངོས་ལ་ལེགས་པར་བརྟག་ཅིང་དཔྱད་པ་དང་། བདེན་རྫུན་གྱི་ཤན་ཕྱེ་སྟེ་རྫུན་མའི་ངོ་འབག་བཤུས་ཤིང་བདེན་པ་ལ་བདེན་ཁ་སྟེར་རྒྱུ་ནི་མཁས་པ་དང་། ཁྱད་པར་དུ་བློ་གཟུ་བོར་གནས་པའི་ཞིབ་འཇུག་མཁན་ཚོའི་གཡོལ་དུ་མེད་པའི་འོས་འགན་ཞིག་ཏུ་འཁུམས། གཤམ་ལ་ཁོ་བོས་བསྟན་པ་ཕྱི་དར་གྱི་སྐབས་སུ་སྨད་འདུལ་དང་། སྟོད་འདུལ། པཎ་ཆེན་སྡོམ་རྒྱུན་བཅས་གསུམ་བྱུང་ཡོད་པ་ལས་སྨད་འདུལ་གྱི་ཁུངས་གང་ཡིན་སྐོར་ལ་ལོ་རྒྱུས་རིག་པའི་ཐབས་ལམ་སོགས་སྤྱད་ནས་དཔྱད་པར་བྱའོ།   
        དང་པོ། སྨད་འདུལ་གྱི་བཞེད་ཚུལ་མི་འདྲ་བ།   
        གཅིག བན་གྱི་བཞེད་ཚུལ།   
        བཙན་པོ་དར་མས་སྲིད་དབང་བཟུང་རྗེས། ནང་ཆོས་སྣུབ་པའི་ལས་འགུལ་སྤེལ་ཏེ། ཆོས་བྱེད་མི་ཆོག་པའི་ཁྲིམས་བཟོས། བཙུན་པ་རྣམས་རྟགས་བོར་ནས་ཁྱིམ་པར་བབས་སུ་བཅུག བཀའ་ལ་མི་ཉན་པའི་ཆོས་པ་གྲགས་ཅན་རྣམས་བཀྲོངས། གཞན་རྣམས་རི་དྭགས་རྔོན་དུ་བཅུག་པ་སོགས་བན་ཆོས་སྣུབ་པའི་སྐབས་དེར། དཔལ་ཆུ་བོ་རི་ལ་བཞུགས་པའི་གཙང་རབ་གསལ་དང་། གཡོ་དགེ་འབྱུང་། དམར་ཤཱཀྱ་མུ་ནེ་བཅས་མཁས་པ་མི་གསུམ་མངའ་རིས་ནས་ལི་ཡུལ་བརྒྱུད་མཚོ་སྔོན་ཕྱོགས་སུ་བྲོས་ཤིང་། དན་ཏིག་ཏུ་ཡུན་རིང་སྒོམ་ཞིང་བཞུགས། རི་བོ་དན་ཏིག་དང་ཉེ་བའི་རྨ་ཆུའི་འགྲམ་དུ་ཆགས་པའི་རྒྱ་ཞུར་སྡེ་པར་འཁྲུངས་པའི་མུ་གཟུ་གསལ་འབར་ཞེས་པས་མཁས་པ་མི་གསུམ་ལས་རབ་ཏུ་བྱུང་ཞིང་བསྙེན་པར་རྫོགས། མཁན་སློབ་ཀྱི་མཚན་ལས་དྲངས་ཏེ་དགེ་བ་རབ་གསལ་(ཕྱིས་དགོངས་པ་རབ་གསལ་དང་བླ་ཆེན་ཞེས་ཞུ་)དུ་བཏགས། བླ་ཆེན་དགོངས་པ་རབ་གསལ་གྱིས་སྡོམ་རྒྱུན་དང་འདུལ་བའི་འཆད་ཉན་སྤེལ། དེ་ནས་འདུལ་བསྟན་མདོ་སྨད་དུ་ཡོད་པའི་གཏམ་དབུས་གཙང་ལ་ཁྱབ་རྗེས་དབུས་གཙང་གི་མི་བཅུ་མདོ་སྨད་དུ་ཡོང་སྟེ་བླ་ཆེན་གྱི་མཁན་བུའི་མཁན་བུ་གྲུམ་ཡེ་ཤེས་རྒྱལ་མཚན་གྱི་མདུན་ནས་སྡོམ་པ་བླངས་ནས་དབུས་གཙང་དུ་སྤེལ་བས། དེ་ལ་བོད་ཀྱི་ལོ་རྒྱུས་སྟེང་དུ་བསྟན་པའི་མེ་རོ་སྨད་ནས་གསོས་ནས་སྟོད་དུ་ཁྱབ་པ་ཞེས་ཟེར། མདོར་ན་བོད་ཀྱི་བན་དེའི་ཆོས་འབྱུང་དེབ་ཐེར་རྣམས་སུ་བླ་ཆེན་གྱི་འཁྲུངས་ཡུལ་དང་། མཁས་པ་མི་གསུམ་དང་བླ་ཆེན་ཐོག་མར་ཇི་ལྟར་མཇལ་ཚུལ། དེ་མིན་ཀླུ་མེས་སོགས་ཀྱི་མཁན་པོ་སུ་ཡིན་སོགས་ཀྱི་སྐོར་ལ་བཞེད་ཚུལ་མི་འདྲ་བ་མང་ཙམ་སྣང་ཡང་། བླ་ཆེན་གྱིས་མཁས་པ་མི་གསུམ་ལས་སྡོམ་པ་བཞེས་པ་དང་། དེ་ནས་སྡོམ་རྒྱུན་དང་འཆད་ཉན་སྤེལ་ནས་མདོ་སྨད་དུ་བསྟན་པའི་མེ་རོ་གསོས་ཏེ་དབུས་གཙང་དུ་དར་བར་མཛད་པའི་འདོད་ཚུལ་ནི་གཅིག་མཚུངས་ཡིན་པ་མ་ཟད། བླ་ཆེན་གྱི་གདུང་རྒྱུད་བོན་ཡིན་པ་དང་། བླ་ཆེན་དང་བོད་བཙན་པོའི་རྒྱལ་རབས་ཀྱི་བློན་པོ་འབྲོ་སྟག་སྣང་ཁྲི་སུམ་རྗེ་གཉིས་སྐྱེ་རྒྱུད་གཅིག་ཡིན་པའི་སྐོར་ལའང་བཞེད་ཚུལ་གཅིག་མཚུངས་སུ་སྣང་།  
        གཉིས། བོན་གྱི་བཞེད་ཚུལ།   
        བོན་ལུགས་ལྟར་ན་བླ་ཆེན་དགོངས་པ་རབ་གསལ་གྱི་སྡོམ་རྒྱུན་ནི་བོན་ཡིན་ཏེ། 《ལེགས་བཤད་རིན་པོ་ཆེའི་གཏེར་མཛོད་》ལས “རྒྱལ་པོ་ལག་ངན་གྱི་སྲས་ལྷ་ཐུ་ཁྲ་ཐང་བྱ་བ་ལ་རྒྱ་སྤུན་མང་གི་ཆད་པ་ཕོག་སྟེ་སོག་པོའི་ཡུལ་དུ་སྤྱུགས་ནས་སོག་པོ་སྟོང་དཔོན་དཔལ་འབར་བྱ་བའི་རྟ་འཚོས་ཏེ་ཡོད་པ་དེ་མི་ཉག་གི་རྒྱལ་པོ་རབ་རྩེ་འདུས་ཀྱིས་བསླུས་ནས་རྟ་རྫིར་བཅུག སོག་པོའི་ཡུལ་ནས་སྤྲེའུ་སླག་པ་ཞིག་གྱོན་ནས་འོང་བས་མིང་སོག་པོ་སྤྲེའུ་སླག་ཅན་དུ་བཏགས དེས་རྨ་རི་དེལ་གསུམ་དུ་རྟ་འཚོར་ཕྱིན་པས་བྲག་དཀར་རྩེ་འདུས་ཀྱི་ཕུག་པ་སྒོ་ནག་ལ་ཕུག་དཀར་བ་ཞིག་ཏུ་ཕྱིན་པས་ནང་དུ་ན་བཟའ་རབ་བྱུང་གི་ཆ་བྱད་ལ། དབུ་སྐྲ་ས་ལ་འཁྱིལ་བ་ཞིག་འདུག དེ་མཇལ་བ་ཙམ་གྱིས་ལས་སད་ནས་དགའ་སྤྲོ་སྐྱེས་ཏེ་ཕྱག་འཚལ་ནས། སྐྱེས་བུ་ཆེན་པོ་(མུ་ཟི་གསལ་བཟང་)དགོངས་པ་གློད་པར་ཞུ་ཞུས་པས།......རྟ་རྫིས་དྲང་སྲོང་ཆིག་རྫོགས་སུ་མཛད་དེ། ཚུལ་མིང་ཁྲི་འབར་ཚུལ་ཁྲིམས་སུ་བཏགས་སོ། །་་་་་་དེའི་སློབ་བུ་གྲུམ་བོན་དཔལ་འབར་གྱི་སྲས་གྲུམ་བུ་ཤིང་སླག་ཅན། ཚུལ་མིང་ཚུལ་ཁྲིམས་གཙུག་ཕུད་དེ་གཙུག་སྲས་རྨ་བོའི་སྤྲུལ་པར་གསུངས་སོ། །དེའི་སློབ་བུ་ནི་གཟི་ཁྲོམ་འབར་གྱི་བུ་ཡ་ཟི་བོན་སྟོན། ཚུལ་མིང་ཤེས་རབ་ཚུལ་ཁྲིམས་ཏེ། བླ་མུ་ཐུར་དགོངས་པ་རབ་གསལ་ཞེས་ཀྱང་ཟེར། དམུ་ཙ་ཏྲ་ཧེའི་སྤྲུལ་པ་ནི།། དྲང་སྲོང་ལུས་ལ་མཁྱེན་པ་ཅན། ཡ་ཟི་བོན་སྟོན་ཞེས་ཀྱང་བྱ། །བར་དུ་མུ་ཐུར་དགོངས་པ་གསལ། །ཚུལ་མིང་ཤེས་རབ་ཚུལ་ཁྲིམས་མཚན། །སུམ་སྣང་རྨ་ཡི་བྲག་ལ་འབྱུང་། །ཞེས་སྲིད་རྒྱུད་ལས་སོ། །དེའི་སློབ་བུ་གཉོས་ཨ་རིན་བྱ་བས་དཀའ་བ་སྤྱད་ནས་གཙང་ནས་མདོ་སྨད་དུ་ཕྱིན་པ། མུ་ཐུར་དགོངས་པ་རབ་གསལ་དང་མཇལ་ནས་རབ་བྱུང་མཛད་པའི་ཚུལ་མིང་རིན་ཆེན་རྒྱལ་མཚན་ཏེ། ཁྲི་ལྡེ་འོད་པོའི་སྤྲུལ་པ་ཡིན། བླ་ཆེན་དགོངས་པ་རབ་གསལ་ལ་ཆོས་པའི་སློབ་བུ་མང་པོ་བྱུང་སྟེ། དེ་ཡང་རྒྱལ་པོ་གླང་དར་གྱིས་ཆོས་བསྣུབས་ནས་བན་དེའི་རབ་བྱུང་ལ་ལ་བསད། ལ་ལ་ཁྱི་ར་བའམ་རྔོན་པར་བཅོལ། ལ་ལ་སྤྱུགས་ཏེ་ཆོས་སྒྲ་མི་གྲགས་པ་ལོ་བརྒྱད་ཅུ་བྱུང་། ཁ་ཅིག་གིས་ལོ་བདུན་ཅུ་དོན་གཉིས་སམ་དོན་དྲུག་ཀྱང་ཟེར། དེའི་ཚེ་བྲག་དཀར་ཕུག་མོ་ཆེ་ན་ལྷ་ལུང་དཔལ་གྱི་རྡོ་རྗེ་གསང་སྤྱོད་ལ་ཞུགས་ནས་ཡོད་པ་དེས་ས་ཐེལ་ནག་པོར་བརྫུས་ཏེ་འོང་ནས་རྒྱལ་པོ་ལ་དུག་མདའ་བརྒྱབ་ནས་བཀྲོངས དེ་ནས་བར་ཐེལ་ཁྲ་བོ་དང་། གནམ་ཐེལ་དཀར་པོར་བརྫུས་ནས་བྲོས་སོ། །ཕྱིས་ཆོས་ཀྱི་བསྟན་པ་སྤེལ་དུ་བོད་ན་ཆོས་བཙུན་མེད་པའི་ཚེ། གཉོས་བཙུན་ལ་ལྷ་ལུང་དཔལ་རྡོས་དྲིས་ནས། ཁྱོད་ཀྱི་མཁན་པོ་སུ་ཡིན་བྱས་པས། གཉོས་བཙུན་ན་རེ ངའི་མཁན་པོ་རྨ་རི་དེལ་གསུམ་གྱི་བྲག་ལ་བླ་མུ་ཐུར་དགོངས་པ་རབ་གསལ་བྱ་བ་ཡོད་གསུངས། དེར་བོད་པ་རྣམས་གྲོས་བྱས་ཏེ་གཙང་ནས་མི་བཞི དབུས་ནས་མི་གསུམ་སྟེ་བདུན་ཕྱིན་ཏེ། དྲུག་མཁན་པོ་དང་མཇལ་སྡོམ་ཁྲིམས་རྫོགས་པར་བླངས་སོ། །བླ་ཆེན་གྱི་ཞལ་ནས། ངའི་འདུལ་རྒྱུད་འདི་བོན་ལ་ཐུག་ཅིང་། སོ་ཐར་གྱི་སྡེ་ཡིན་པས་དེའི་རྗེས་སུ་ཟུངས། སྤྱོད་པ་ཚུལ་ཁྲིམས་ལ་སྤྱོད། མཁན་པོ་མི་བརྗེད་པའི་རྟགས་བཞི་བླང་དགོས། ཁྱོད་རྣམས་ཀྱིས་བསྟན་པ་རྒྱ་ཆེན་པོ་ཡོང་བར་འདུག་སྟེ། སངས་རྒྱས་ཀྱི་བསྟན་པ་གང་དར་ཀྱང་ལེགས་པ་ཡིན་གསུངས་ནས་འདུལ་ཁྲིམས་ཕོག་”②ཅེས་བླ་ཆེན་གྱི་སྡོམ་རྒྱུན་ནི། ཞང་ཞུང་རྒྱལ་པོ་མུ་ལ་མུ་སངས་ཀྱི་རིང་ལ། འདུལ་བ་ནུབ་པའི་དུས་སུ་མུ་ཟི་གསལ་བཟང་ཐུགས་ཆད་ནས་རྨ་རི་དེལ་གསུམ་③དུ་ཕེབས་ཏེ་སྒོམ་ལ་བཞུགས། དེ་ནས་ལོ་༡༨༠༠སོང་བའི་མཚམས་སུ་རྟ་རྫི་སོག་པོ་སྤྲེའུ་སླག་ཅན་ཞེས་བྱ་བས་མུ་ཟི་གསལ་བཟང་ལས་བསྙེན་རྫོགས་བསྒྲུབས། དེའི་མཁན་བུ་རྒྱལ་བ་གཙུག་ཕུབ། དེའི་མཁན་བུ་ཚུལ་ཁྲིམས་གཙུག་ཕུབ། དེའི་མཁན་བུ་ཤེས་རབ་ཚུལ་ཁྲིམས་ཏེ་བླ་ཆེན། བླ་ཆེན་གྱི་མཁན་བུ་གཙང་པ་གཉོས་ཨ་རིན་ཏེ་རིན་ཆེན་རྒྱལ་མཚན། དེ་ལ་བརྟེན་ནས་ལྷ་ལུང་དཔལ་གྱི་རྡོ་རྗེས་བླ་ཆེན་ལ་སྡོམ་རྒྱུན་ཡོད་པ་ཤེས་ཤིང་། བོད་པ་རྣམས་གྲོས་བས་ཏེ་དབུས་གཙང་གི་མི་བདུན་མངགས། དྲུག་བླ་ཆེན་དང་མཇལ་ནས་སྡོམ་པ་བླངས་ནས་འདུལ་བསྟན་སྤེལ་བས།  དེ་ལ་བོད་ཀྱི་ལོ་རྒྱུས་ཐོག་སྨད་འདུལ་ཞེས་གྲགས་པར་འདོད། 《ལེགས་བཤད་རིན་པོ་ཆེའི་གཏེར་མཛོད་》ལ་གཞིགས་ན། བླ་ཆེན་ཉིད་ཀྱིས་ཀྱང་ཁོང་གི་སྡོམ་རྒྱུན་བོན་ཡིན་པར་གསུངས་པ་མ་ཟད། བན་བོན་གཉིས་ཀ་སངས་རྒྱས་ཀྱི་བསྟན་པ་གཅིག་མཚུངས་ཡིན་པར་བསྟན་ཡོད། གཞན་ཡང་ཁྱུང་པོ་བློ་གྲོས་རྒྱལ་མཚན་གྱི་《རྒྱལ་རབས་བོན་གྱི་འབྱུང་གནས་》ལ་སོགས་པར་ཡང་གོང་དང་གཅིག་མཐུན་གྱི་འདོད་ཚུལ་བསྟན་ཡོད།  
        གཉིས་པ།  སྨད་འདུལ་གྱི་ཁུངས་དངོས་བཤད་པ།   
        གཅིག སྨད་འདུལ་གྱི་ཁུངས་བོན་མིན་ཚུལ།   
        ༡ ལྷ་སྒྲུང་ནི་ལོ་རྒྱུས་ཀྱི་སྒྲུབ་བྱེད་དུ་མི་རུང་བ། དེ་ཡང་། གོང་གསལ་བོན་གྱི་བཞེད་ཚུལ་ལས་མུ་ཟི་གསལ་བཟང་ཞེས་པ་རྨ་རི་དེལ་གསུམ་དུ་འགོག་པ་ལ་བཞུགས་ནས་ལོ་༡༨༠༠སོང་བའི་མཚམས་སུ་སོག་པོ་སྤྲེའུ་སླག་ཅན་དང་མཇལ་ཞེས་པར་གཞིགས་ཚེ། ལོ་༡༨༠༠སོང་བའི་མཚམས་ཀྱི་དུས་ནི་སྤྱི་ལོ་༨༨༨ལོ④ཡིན་པས། དེ་ལྟར་ན་དུས་སྐབས་དེ་ནི་སྤྱི་ལོའི་སྔོན་གྱི་དུས་རབས་བཅུ་པའི་མཇུག་ཙམ་ནས་བོད་བཙན་པོའི་རྒྱལ་རབས་ནུབ་ནས་ཡུན་རིང་མ་སོང་བའི་བར་ལ་འཁེལ་ཡོད་ལ། མུ་ཟི་གསལ་བཟང་རྨ་རི་དེལ་གསུམ་དུ་ཕེབས་དུས་དགུང་ལོ་ཉི་ཤུ་ཡིན་པར་བྱས་ཚེ། སོག་པོ་སྤྲེའུ་སླག་ཅན་དང་མཇལ་སྐབས་ཁོང་དགུང་ལོ་༡༨༢༠སོན་པའི་བགྲེས་པོ་ཞིག་ཡིན་དགོས་པས། དེ་ནི་ལྷ་སྒྲུང་གིས་བརྒྱན་པའི་ལོ་རྒྱུས་ཤིག་ཏུ་འཁུམས། སྟོན་པ་གཤེན་རབ་ཀྱི་འཁྲུངས་འདས་ལོ་ཚིགས་ཀྱི་སྐོར་ནས་གླེང་ན། རྒྱལ་སྤྱིའི་བོད་རིག་པའི་མཁས་དབང་མཁར་རྨེའུ་བསམ་གཏན་གྱིས། “བོན་སྟོན་པ་གཤེན་རབ་ཀྱི་འཁྲུངས་འདས་དེ་ཏུན་ཧོང་ཡིག་རྙིང་ལྟར་ན། དུས་རབས་དྲུག་པ་བདུན་པ་ཞིག་གི་ནང་འཁྲུངས་པ་ཞིག་ཨེ་ཡིན་ནམ་དྲན་གྱི་འདུག གང་ཡིན་ཟེར་ན། ཏུན་ཧོང་ཡིག་རྙིང་དེའི་ནང་གི་གནས་ཚུལ་དེ་ཞེ་དྲགས་རྙིང་པ་ཡིན་མིན་གང་ལྟར་ཡང་། ཤོག་བུར་ལོ་བརྒྱད་བརྒྱ་དགུ་བརྒྱ་སོང་ཡོད་པ་ཚན་རིག་གིས་ཞིབ་འཇུག་བྱས་ཏེ་ར་འཕྲོད་པ་རེད། དེའི་སྟེང་གི་བརྗོད་བྱ་དེ་ལས་ཀྱང་རྙིང་པ་ཞིག་ཡིན་པ་སྨོས་མ་དགོས་པ་རེད་”⑤ཅེས་ཏུན་ཧོང་གཏེར་ཡིག་ཁུངས་སུ་མཛད་དེ་སྟོན་པ་གཤེན་རབ་ཀྱི་ལོ་ཚིགས་སྐོར་བསྟན་གནང་བ་ལྟར་ན། མུ་ཟི་གསལ་བཟང་རབ་ཏུ་བྱུང་ནས་ལོ་སྟོང་གཅིག་དང་ཉིས་བརྒྱ་ལྷག་སོང་བའི་རྗེས་སུ་སྟོན་པ་གཤེན་རབ་འཁྲུངས་པ་ཡིན་ལ། གལ་ཏེ་དེ་འདྲ་ཡིན་ཚེ། མུ་ཟི་གསལ་བཟང་གི་སྡོམ་རྒྱུན་ནི་གཡུང་དྲུང་བོན་གྱི་སྡོམ་རྒྱུན་མིན་པ་ཤིན་ཏུ་གསལ། 
        གཞན་ཡང་། རྒྱལ་པོ་སྲོང་བཙན་སྐམ་པོའི་སྐབས་ནས་བཟུང་ཞང་ཞུང་དང་བཅས་པའི་བོད་ཁམས་གཅིག་གྱུར་བཟོས་ཤིང་། ཁྱད་པར་བོད་སིལ་བུར་ཐོར་བའི་སྐབས་ཞང་ཞུང་ནི་འོད་སྲུང་གི་རྒྱུད་པ་གུ་གེ་རྒྱལ་པོའི་མངའ་ཞབས་སུ་ཡོད་པས། རྒྱལ་པོ་ལག་ངན་ཞེས་པ་ཡུལ་གང་གི་རྒྱལ་པོ་ཡིན་མིན་ནི་དོགས་གཞི་ཆེ་བའི་གནད་ཅིག་ཡིན།   
        སོག་པོ་སྤྲེའུ་སླག་ཅན་དེས་སོག་པོ་སྟོང་དཔོན་དཔལ་འབར་བྱ་བའི་རྟ་འཚོས་ཏེ་ཡོད་པ་ལ་མི་ཉག་གི་རྒྱལ་པོ་རབ་རྩེ་འདུས་ཀྱིས་བསླུས་ནས་རྟ་རྫིར་བཅུག་ཅེས་བརྗོད་པ་དེ་ཡང་བྱིས་སྒྲུང་ཞིག་དང་མཚུངས་ཏེ། རྟ་རྫི་ལ་སོགས་པའི་བྱ་བ་ཕྲན་ཚེགས་རྣམས་ཀྱི་བཀོད་སྒྲིག་ནི་གཤམ་འོག་གི་བློན་པོ་རྣམས་ཀྱི་འོས་འགན་ཡིན་ལ། ཁྱད་པར་གཞན་གྱི་རྟ་རྫི་བསླུས་ནས་རང་གི་རྟ་རྫིར་འཇུག་པའི་བྱ་བ་ནི་རྒྱལ་པོ་ཞིག་གིས་བྱེད་མི་འོས་པ་དང་། མི་ཉག་གི་རྒྱལ་པོའི་མངའ་འབངས་སུ་རྟ་རྫིར་འོས་པ་ཞིག་མེད་པ་ནི་དེ་བས་མི་སྲིད་པ་ཞིག་ཡིན་པས་སོ།   
        དེ་མིན་མི་ཉག་གི་རྒྱལ་པོ་རབ་རྩེ་འདུས་ཀྱིས་བསླུས་ནས་རྟ་རྫིར་བཅུག་པའི་སོག་པོ་སྤྲེའུ་སླག་ཅན་དེས་རྨ་རི་དེལ་གསུམ་དུ་རྟ་འཚོར་ཕྱིན་པ་ཞེས་པའི་ཁྲོད་ཀྱི་རྨ་རི་དེལ་གསུམ་གྱི་ཡུལ་དེ་གང་དུ་གནས་མིན་ཐད་ལའང་འཁྲུལ་བ་བྱུང་བ་སོགས་མདོར་ན། གོང་གསལ་གྱི་བརྗོད་ཚུལ་དེར་ལོ་ཚིགས་མ་དག་པ་དང་གནས་ཡུལ་ནོར་འཁྲུལ་ཅན། བརྗོད་དོན་གནད་ལ་མ་ཁེལ་བ་བཅས་ཀྱི་སྐྱོན་མཆིས་ན། བོན་གྱི་བཞེད་ཚུལ་དེ་ནི་ལོ་རྒྱུས་དངོས་དང་མི་མཐུན་པའི་གཏམ་རྒྱུད་ལྟ་བུ་ཞིག་ཡིན།   
        ༢ ཀླུ་དགའ་ཡན་ན་བོན་ལ་རབ་བྱུང་བ་མེད་པའི་སྐོར། དེ་ལ་མཁས་དབང་དམུ་དགེ་བསམ་གཏན་གྱིས་མཛད་པའི་《བོད་ཀྱི་ལོ་རྒྱུས་དང་སྤྱི་ཚོགས་སྐོར་རགས་ཙམ་གླེང་བ་》ཞེས་པ་ལས། “དེ་ཡན་གྱི་བོན་པོ་ནི་རྒྱ་ནག་གི་ཏའོ་སི་དང་འདྲ་བར་སྔགས་འཆང་ལྟ་བུ་ལས་རབ་ཏུ་བྱུང་བའི་རྟགས་ཅན་མེད།......བསྒྱུར་བོན་སོགས་དར་ནས་བོན་ལ་རབ་བྱུང་དང་དགེ་སློང་སྒྲུབ་པ་སོགས་ཀྱང་ཡོད”⑥ཅེས་བསྒྱུར་བོན་ཡར་སྔོན་དུ་བོན་ལ་རབ་བྱུང་བ་མེད་པ་དང་། བསྒྱུར་བོན་དར་རྗེས་གཞི་ནས་བོན་ལ་རབ་བྱུང་བ་བྱུང་བའི་སྐོར་བསྟན་གནང་ཡོད། དེ་ཡང་གཉའ་ཁྲི་བཙན་པོའི་རྗེས་སུ་དར་བའི་བོན་ལ། བརྡོལ་བོན་དང་། འཁྱར་བོན། བསྒྱུར་བོན་ཞེས་གསུམ་བྱུང་ཡོད་པ་དང་། ཕྱི་མ་བསྒྱུར་བོན་ལའང་སྔ་ཕྱི་བར་ཞེས་གསུམ་བྱུང་ཡོད་པ་ལས་དང་པོར་བསྒྱུར་མཁན་ནི། པཎྜི་ཏ་ཤམ་ཐབས་སྔོན་པོ་ཅན་ཡིན། སྐབས་དེར་བོད་མི་རབ་ཏུ་བྱུང་བའི་སྲོལ་དར་མེད་པ་དང་། བར་དུ་བསྒྱུར་བ་ནི། རྒྱལ་པོ་ཁྲི་སྲོང་ལྡེ་བཙན་གྱི་སྐབས་སུ་ཡིན་ལ། དེའི་དུས་སུ་རྒྱལ་པོས་ཆོས་ལུགས་བྱེད་པ་ལས། བོན་ལུགས་བྱེད་མི་ཆོག་པའི་བཀའ་བསྒྲགས་ཏེ་བོན་བསྣུབས། ཕྱི་མར་བསྒྱུར་བ་ནི། གཤེན་ཆེན་ཀླུ་དགའ་ནས་འགོ་བརྩམས་ཤིང་། དེ་ནས་བཟུང་བོན་ལ་རབ་ཏུ་བྱུང་བའི་སྲོལ་དར་བ་ཡིན། “རིམ་གྱིས་ནང་པ་སངས་རྒྱས་པ་ལས་ཆོས་ཉན་མཁན་དང་། ནང་པ་སངས་རྒྱས་པའི་གྲྭ་ས་སོགས་སུ་སློབ་གཉེར་བྱེད་མཁན་ཡང་མང་པོ་བྱུང་ནས། ཆོས་འགའ་ཞིག་བོན་གྱི་བརྡ་སྐད་དུ་བསྒྱུར། འགའ་རེ་མ་བསྒྱུར་བ་སྒྲ་སོར་བཞག་གིས་ཉམས་ལེན་དང་འཆད་ཉན་བྱེད་པ་སོགས་ཆོས་དང་མང་པོ་འདྲེས། རིམ་གྱིས་དགོན་སྡེ་སོ་སོའི་སྒྲིག་ལམ། བླ་སློབ་ཀྱི་འཆད་ཉན་ལམ་ལུགས། སྒོམ་སྒྲུབ་བྱེད་ལུགས། སྦྱིན་བདག་འཚོལ་ལུགས། མངའ་འབངས་ལ་དབང་བསྒྱུར་ལུགས། སྤྲུལ་སྐུ་བླུ་བ་སོགས་ཕལ་ཆེར་ཆོས་དེ་དང་འདྲ་བར་གྱུར་”⑦བ་ཡིན། ཁྱར་པར་མཁས་དབང་ནམ་མཁའ་ནོར་བུ་མཆོག་གིས། “ང་རང་ངོས་ནས། དངོས་གནས་དྲང་མོར་བཤད་ན། བོན་ལ་རབ་བྱུང་གི་སྡེ་ཡོད་པ་ངོས་ལེན་གྱིན་མེད། དེ་འདྲ་བཤད་ན་རྙོག་འདྲ་ཚ་རུ་འགྲོ་གིན་འདུག བོན་པོ་ལ་ཡོད་པའི་དངོས་གནས་ཀྱི་ཁུངས་ཀྱི་ཡིག་ཆ་ག་རེ་ཡོད་རེད་ཟེར་ན། ད་ལྟའི་ཞང་ཞུང་སྙན་བརྒྱུད་ཀྱི་བླ་བརྒྱུད་ཀྱི་བླ་མ་བརྒྱུད་པ་དང་པོ་མར་བྱུང་ས་དེ་ནས་བཟུང་སྟེ། སྣང་ཞེར་ལོད་པོའི་བར་དུ་རབ་བྱུང་ཟེར་མཁན་ཞིག་རྡོག་པོ་གཅིག་ཡོད་མ་རེད། ཨ་ཏི་མོ་ཝེར་གྱི་སྔགས་ཀྱི་རབས་ཤིག་ཁོང་ཚོར་ཡོད་རེད་ལ་དེའི་བླ་མ་བརྒྱུད་པ་ཞིག་ཡོད་རེད། དེའི་ནང་ལ་ཡང་ཕྱིས་ཀྱི་བར་ཡང་རབ་བྱུང་ཟེར་མཁན་ཞིག་རྡོག་པོ་གཅིག་ཡོད་མ་རེད། གལ་ཏེ་རབ་བྱུང་ཟེར་བ་ཞིག་སྔ་མོ་ནས་ཡོད་ན་བླ་མ་བརྒྱུད་པ་དེ་ཚོའི་ནང་ལ་ཡང་་་་་་་ཁ་ཤས་ཙམ་རེ་ཡོང་དགོས་ཀྱི་ཡོད་རེད། ཡིན་ན་ཡང་དེ་ཡོད་མ་རེད། བྱས་ཙང་། ཚང་མ་གཤེན་ཀླུ་དགའ་ཟེར་མཁན་དེས་མགོ་བཙུགས་འདུག་”⑧ཅེས་གཤེན་ཆེན་ཀླུ་དགའ་ནས་བཟུང་བོན་གྱི་རབ་བྱུང་གི་འགོ་ཚུགས་པའི་སྐོར་བསྟན་གནང་ཡོད།   
        དེས་ན་གཤེན་ཆེན་ཀླུ་དགའི་སྐོར་ལ་《ཐུབ་བཀྭན་གྲུབ་མཐའ་》ལས། “གླང་དར་གྱིས་བསྟན་པ་བསྣུབས་རྗེས་གཙང་ཉང་སྟོད་ན་གཤེན་རྒུར་ཀླུ་དགའ་བྱ་བས། དར་ཡུལ་སྒྲོ་ལག་བྱ་བ་དབུས་ཀྱི་བོན་གནས་ཤིག་ཏུ་སངས་རྒྱས་ཀྱི་བཀའ་མང་པོ་བོན་ཏུ་བསྒྱུར་”⑨ཅེས་ཀླུ་དགའ་ནི་གླང་དར་གྱིས་ཆོས་བསྣུབས་པའི་རྗེས་སུ་བྱོན་པ་ཞིག་ཡིན་པར་བསྟན་པ་དང་། དེ་བས་《ལེགས་བཤད་རིན་པོ་ཆེའི་གཏེར་མཛོད་》 ལས།“རྒྱལ་པོ་ཁྲི་སྲོང་གིས་ལོ་སུམ་ཅུ་སོ་གཉིས་དུས་བོན་བསྣུབས་པ་ནས། བླ་མ་གཤེན་ཆེན་ཀླུ་དགས་གཏེར་ཐོན་པའི་བར་དུ་ལོ་ཉིས་བརྒྱ་དང་དྲུག་ཅུ་རེ་བརྒྱད་སོང་”⑩ཞེས་རྒྱལ་པོ་ཁྲི་སྲོང་ལྡེ་བཙན་དགུང་ལོ་སོ་གཉིས་ཏེ་སྤྱི་ལོ་༧༧༤ལོར་བོན་བསྣུབས། དེ་ནས་ལོ་ཉིས་བརྒྱ་དྲུག་ཅུ་རེ་བརྒྱད་སོང་བ་སྟེ། སྤྱི་ལོ་༡༠༤༢ལོར་གཤེན་ཆེན་ཀླུ་དགས་བོན་གཏེར་བཏོན་པར་བསྟན་པ་དང་། དེ་བཞིན་《ཆོས་འབྱུང་མཁས་པའི་དགོངས་རྒྱན་》ལས། “འབྲིག་མཚམས་མང་ལ་རྩེའི་དགོན་པ་ནི། གཤེན་ཆེན་ཀླུ་དགའི་གཏེར་གནས་ཡིན་ཞིང་། བོད་རབ་བྱུང་དང་པོའི་ལྕགས་འབྲུག་༡༠༤༠ལོ་ཙམ་དུ་གཤེན་གྱི་བོན་སྡེ་ཆགས་ཏེ་སློབ་མ་མང་དུ་འདུས་ནས་འཆད་ཉན་བཤད་སྒྲུབ་དར་ཞིང་རྒྱས་པར་སྤེལ། དེ་ནས་སྲས་རིན་ཆེན་རྒྱལ་མཚན་ནས་བཟུང་གདུང་རབས་བཞི་ལྔའི་རིང་མུ་མཐུད་འཕེལ་རྒྱས་གང་འཚམ་བྱུང་ཡང་མཐར་ཉམས་གུད་དུ་སོང་ནས་ད་ལྟ་མིང་ཙམ་གནས་”⑾ཞེས་དང་། ཁྱད་པར་《བོན་གྱི་ལོ་རྒྱུས་དང་འབྲེལ་བའི་ཁྱིམ་རྒྱུད་དང་ལོ་རྒྱུས་མི་སྣ་འགའ་ཞིག་སྐོར་རོབ་ཙམ་གླེང་བ་》ཞེས་པའི་ནང་དུ།  གཤེན་ཆེན་ཀླུ་དགའ་ནི་སྤྱི་ལོ་༩༩༦ལོར་འཁྲུངས་པ་དང་། སྤྱི་ལོ་༡༠༡༧ལོར་གཤེན་ཆེན་གྱིས་བོན་གྱི་གཏེར་བཞེས། གཏེར་མ་དེ་དག་གསང་རྒྱ་ལོ་འགའ་མཛད་རྗེས་ཕལ་ཆེར་སྤྱི་ལོ་༡༠༢༨ལོར་གཤེན་ཆེན་ཀླུ་དགས་ཁྱབ་བསྒྲགས་བྱས་པའི་སྐོར་བསྟན་ཡོད།⑿   
        གོང་གསལ་ཡིག་ཆ་དེ་དག་ལས། གཤེན་ཆེན་ཀླུ་དགའ་ནི་དུས་རབས་བཅུ་གཅིག་པའི་དུས་སྟོད་ཀྱི་མི་ཞིག་ཡིན་པ་དང་། སྐབས་དེར་བླ་ཆེན་སྐུ་གཤེགས་ནས་ལོ་མང་སོང་ཟིན་པ་རྟོགས་ཐུབ་པས། བླ་ཆེན་གྱིས་གཤེན་ཆེན་གྱི་སྐབས་སམ་རྗེས་སུ་བྱུང་བའི་བོན་གྱི་སྡོམ་པ་བཞེས་པའི་གོ་སྐབས་མེད་པ་ནི་གསལ་པོ་ཡིན།   
        ༣ དབུས་གཙང་གི་མི་དྲུག་གིས་བླ་ཆེན་ལས་སྡོམ་པ་བླངས་པ་མི་འཐད་པ། གལ་ཏེ་བོན་ལ་སྐབས་དེར་སྡོམ་རྒྱུན་ཡོད་པའི་དབང་དུ་བཏང་ནའང་ཀླུ་མེས་སོགས་ཀྱིས་བླ་ཆེན་ལས་སྡོམ་པ་ལེན་པ་ལ་རྒྱུ་མཚན་དམིགས་བསལ་ཅན་མེད་པ་སྟེ།“ཕྱིས་ཆོས་ཀྱི་བསྟན་པ་སྤེལ་དུ་བོད་ན་ཆོས་བཙུན་མེད་པའི་ཚེ།” བོད་པ་དང་ཐོག་འཕྲད་པའི་བོན་བཙུན་ནི་བླ་ཆེན་གྱི་མཁན་བུ་གཙང་པ་གཉོས་ཨ་རིན་ཏེ་རིན་ཆེན་རྒྱལ་མཚན་ཡིན། དེས་ན་ཀླུ་མེས་ཚུལ་ཁྲིམས་ཤེས་རབ་སོགས་དབུས་གཙང་གི་མི་དྲུག་གིས་གཉོས་ལས་སྡོམ་པ་མ་བླངས་པར། བླ་ཆེན་རྩད་བཅད་ནས་དེ་ལས་སྡོམ་པ་བླངས་པར་གསུངས་པ་ནི་ཆོས་ཕྱོགས་ཀྱི་བཞེད་ཚུལ་དང་མཐུན་པར་བས་པ་ཙམ་ལས་གཞན་དེར་རྒྱུ་མཚན་ཆེ་བ་གང་ཡང་མ་མཐོང་སྟེ། བླ་ཆེན་ཁོང་ནི་བན་ཕྱོགས་ཀྱི་མི་སྣ་གྲགས་ཅན་ཞིག་ཡིན་པ་ལས་བོན་གྱི་མི་སྣ་གྲགས་ཅན་མིན་པ་དང་། བོན་གྱི་བསྟན་པའི་མེ་རོ་སློང་མཁན་ནི་སོག་པོ་སྤྲེའུ་སླག་ཅན་ཏེ་ཚུལ་མིང་ཁྲི་འབར་ཚུལ་ཁྲིམས་ཡིན་གྱི། བླ་ཆེན་དགོངས་པ་རབ་གསལ་མིན་པ། གཉོས་ཀྱི་སྡོམ་རྒྱུན་དེ་བླ་ཆེན་ལས་བླངས་པ་ཡིན་པས་ཁོང་གཉིས་ཀྱི་སྡོམ་རྒྱུན་གཙང་ན་གཙང་མཉམ་དང་མི་གཙང་ན་མི་གཙང་བ་ལ་ཁྱད་པར་མེད་པས་ཐད་ཀར་གཉོས་ལས་སྡོམ་པ་ལེན་ཆོག་པ་ཡིན། གལ་སྲིད་འགའ་ཞིག་གིས་གཉོས་ཀྱི་མཁན་པོ་བླ་ཆེན་ཡིན་པས་བླ་ཆེན་ལས་བླངས་པ་ཡིན་ཟེར་ན། བླ་ཆེན་གྱི་མཁན་པོ་ཚུལ་ཁྲིམས་གཙུག་ཕུད་ཡིན་པས་དེ་ལས་མི་ལེན་པ་ཅི་ཞེས་པ་སོགས་གནོད་བྱེད་མང་བའི་ཕྱིར།  
        དེ་བཞིན་ཀླུ་མེས་སོགས་ཀྱིས་བླ་ཆེན་ལས་སྡོམ་པ་བླངས་པར་ལོ་ཚིགས་ཐོག་ནས་མི་འཐད་པ། “གཉོས་བཙུན་ལ་ལྷ་ལུང་དཔལ་རྡོས་དྲིས་ནས། ཁྱོད་ཀྱི་མཁན་པོ་སུ་ཡིན་བྱས་པས། གཉོས་བཙུན་ན་རེ། ངའི་མཁན་པོ་རྨ་རི་དེལ་གསུམ་གྱི་བྲག་ལ་བླ་མུ་ཐུར་དགོངས་པ་རབ་གསལ་བྱ་བ་ཡོད་གསུངས། དེར་བོད་པ་རྣམས་གྲོས་བྱས་ཏེ་གཙང་ནས་མི་བཞི། དབུས་ནས་མི་གསུམ་སྟེ་བདུན་ཕྱིན་ཏེ། དྲུག་མཁན་པོ་དང་མཇལ་སྡོམ་ཁྲིམས་རྫོགས་པར་བླངས་སོ་”ཞེས་བླ་ཆེན་དང་། ལྷ་ལུང་དཔལ་རྡོར། ཀླུ་མེས་སོགས་དབུས་གཙང་གི་མི་དྲུག་ནི་མི་རབས་གཅིག་གི་མི་ཡིན་པར་བསྟན་འདུག་ཀྱང་། 《མཁས་དགའ་》ལས། “ཡེར་པའི་དཀར་ཆག་བླ་མ་ཟངས་རི་བས་ཡེར་པ་བསོས་པའི་སྤེའུ་སེར་པོ་ནས་ཐོན་པ་ལས། ལྷ་ལུང་དཔལ་གྱི་རྡོ་རྗེ་ནི་འབྲོམ་སྟོད་གུང་མོ་ཆེར་འཁྲུངས། སྐྱ་མིང་སྟག་ཉ་བཟང་ཟེར། རྒྱ་བོད་ཀྱི་མཚམས་བསྲུངས་ཏེ་རྒྱ་རྣམས་བཏུལ། ལན་གཅིག་གོ་ཆ་ཕུད་པའི་རྨོག་གི་ནང་ན་ཏོག་གི་གཟུངས་བཞུགས་པ་བཀླགས་པས། བྲ་ཉེ་ལ་ནི་གང་སྐྱེས་པ།། རྐང་མཐིལ་རྨེ་བ་དམར་པོ་ཅན། །ཤི་ནས་དམྱལ་བར་སྐྱེ་བར་འགྱུར། །ཟེར་བ་མཐོང་། རྐང་མཐིལ་ལ་བལྟས་པས་རྨེ་བ་དམར་པོ་ཞིག་འདུག ཀློག་མཁན་ལ་ཀློག་ཏུ་བཅུག་པས་ཀྱང་དེ་བཞིན་དུ་འདུག་ཟེར། དེར་ཡབ་མཆེད་གཉིས་ཁོང་རང་སྤུན་གསུམ་དང་བཅས་པ་བསམ་ཡས་སུ་པཎྜི་ཏ་བཞུགས་པའི་རྩར་ཕྱིན། བི་མ་ལ་མི་ཏ་ལས་རབ་ཏུ་བྱུང་། པདྨ་སམྦྷ་ལྦ་ལས་བྱང་ཆུབ་སེམས་དཔའི་སྡོམ་པ་བླངས་”⒀ཞེས་ལྷ་ལུང་དཔལ་རྡོར་ནི་བཙན་པོ་ཁྲི་སྲོང་ལྡེ་བཙན་སྐབས་ཀྱི་མི་སྣ་ཞིག་ཡིན་པར་བསྟན་པས། དེས་ན་ལྷ་ལུང་དཔལ་རྡོར་དང་ཀླུ་མེས་སོགས་དབུས་གཙང་གི་མི་དྲུག་རྣམས་མི་རབས་གཅིག་མིན་པ་ངེས་ཤེས་བྱ་ཐུབ།   
        གཞན་ཡང་། བོད་ཀྱི་ཆོས་འབྱུང་ལོ་རྒྱུས་རྣམས་སུ་བླ་ཆེན་གྱི་འཁྲུངས་ལོ་ནི་ཆུ་བྱི་ཡིན་པར་གཅིག་ཏུ་བཞེད་མོད། རབ་བྱུང་གང་གི་ཆུ་བྱི་ཡིན་མིན་ཐད་ཁ་ཅིག་གིས་ཆུ་བྱི་སྔ་མ་སྟེ་སྤྱི་ལོ་༨༩༢ལོ་དང་། ལ་ལས་ཆུ་བྱི་ཕྱི་མ་སྟེ་༩༥༢ལོ་ཡིན་པར་བཞེད་པ་སོགས་སྣང་རུང་། ལོ་རྒྱུས་སྔ་ཕྱི་གུང་བསྒྲིགས་ཚེ་དེ་གཉིས་གང་བྱས་ཀྱང་འཐད་པར་མ་མཐོང་། དེས་ན་《བོད་ཀྱི་ལོ་རྒྱུས་རགས་རིམ་གཡུ་ཡི་ཕྲེང་བ་》ལས་བླ་ཆེན་པོ་ནི་ཆུ་བྱི་སྔ་མའི་སྔ་མ་སྟེ་སྤྱི་ལོ་༨༣༢ལོར་འཁྲུངས་པར་གསུངས་པ་དེ་ལོ་རྒྱུས་དངོས་དང་མཐུན་པར་སྙམ།  
        ཡང་བསྟན་པ་གཅིག་ལ་སྟོན་པ་གཅིག་མ་གཏོགས་མེད་པ། བན་ཆོས་ཀྱི་ལུགས་ལྟར་ན་བསྐལ་བཟང་འདི་ལ་སངས་རྒྱས་སྟོང་འཇིག་རྟེན་དུ་འབྱུང་ལ། སངས་རྒྱས་གང་ཞིག་འཇིག་རྟེན་དུ་བྱོན་ནས་ཆོས་ཀྱི་འཁོར་ལོ་བསྐོར་བ་ན་སངས་རྒྱས་དེའི་བསྟན་པ་ཡིན་པ་ལས་སངས་རྒྱས་དུ་མ་ཞིག་གི་བསྟན་པ་ཟེར་སྲོལ་མེད། ད་ལྟའི་བསྟན་པ་ནི་རྣམ་འདྲེན་བཞི་པ་སྟོན་པ་ཤཱཀྱ་ཐུབ་པ་འཛམ་བུ་གླིང་དུ་བྱོན་ཏེ་ཆོས་ཀྱི་འཁོར་ལོ་བསྐོར་ནས་རྒྱས་པར་མཛད་པ་ཞིག་ཡིན་པས། འཛམ་བུ་གླིང་དུ་སངས་རྒྱས་ཤཱཀྱ་ཐུབ་པའི་བསྟན་པ་གཅིག་པུ་ལས་སངས་རྒྱས་གཞན་གྱི་བསྟན་པ་ཞེས་པ་མེད། སངས་རྒྱས་གཞན་གྱིས་ཆོས་གསུངས་པ་ཡོད་ནའང་གསུང་མཁན་སངས་རྒྱས་དེའི་བསྟན་པ་མི་ཟེར། ཁྱད་པར་བོན་གཤའ་མ་དང་བན་ཆོས་གཉིས་ལ་ཁྱད་པར་ཆེ་བས། “སངས་རྒྱས་ཀྱི་བསྟན་པ་གང་དར་ཀྱང་ལེགས་པ་ཡིན་གསུངས་ནས་འདུལ་ཁྲིམས་ཕོག་”ཅེས་གདམ་ང་བྱེད་སའི་སངས་རྒྱས་ཀྱི་བསྟན་པ་སྟེ་བོན་གྱི་སྡོམ་རྒྱུན་ལེན་མི་སྲིད་དེ། བན་ཆོས་ཀྱི་སྐྱབས་འགྲོ་དང་འགལ་བའི་ཕྱིར།  
        དེ་མིན་བན་བོན་གཉིས་ཀྱི་འདུལ་བརྒྱུད་གཅིག་པ་ཡིན་པར་མི་འཐད་པ། “གཞན་སྡེའི་སྨད་འདུལ་གྱི་བརྒྱུད་པ་དང་། རང་ལུགས་ཀྱི་འདུལ་བརྒྱུད་གཅིག་པ་ཡིན་”⒁པར་བསྟན་པ་ལ་བརྟག་པར་བྱ་བ་འདི་ལྟར་ཡོད་དེ། སྐབས་འདིའི་གཞན་སྡེ་ཞེས་པ་ནི་བན་ཆོས་ལ་གོ་ཞིང་། རང་ལུགས་ནི་བོན་ལ་གོ་བ་ཡིན། བན་ཆོས་ཀྱི་སྨད་འདུལ་གྱི་བརྒྱུད་པ་དང་། བོན་གྱི་འདུལ་བརྒྱུད་གཉིས་གཅིག་པ་ཡིན་ན། བན་ཆོས་ཀྱི་སྨད་འདུལ་ལྟར་ན། སྐྱེས་པ་བསྙེན་རྫོགས་བྱེད་པ་ལ་ཡུལ་དབུས་སུ་མ་མཐར་བཅུའི་ཚོགས། མཐའ་འཁོབ་ཏུ་མ་འབྱོར་ན་མ་མཐར་ལྔའི་ཚོགས་དགོས་ཤིང་། དགེ་འདུན་གྲངས་ཚང་ཞིང་ཁ་སྐོང་གི་ཆོས་བཅུ་གསུམ་དང་ལྡན་པ་ནི་བསྙེན་རྫོགས་ལ་མེད་དུ་མི་རུང་བའི་རྒྱུ་གཙོ་བོ་ཞིག་ཡིན་པས། མཁས་པ་མི་གསུམ་གྱི་དྲུང་དུ་བླ་ཆེན་པོས་བསྙེན་པར་རྫོགས་སྐབས་དགེ་འདུན་གྲངས་ལྔའང་མ་ལོངས་པར་རྒྱ་ནག་གི་ཧྭ་ཤང་ཀེ་ལྦང་དང་། གྱི་ཕན་གཉིས་ཀྱིས་དད་པའི་དགེ་འདུན་གྱི་ཁ་སྐོང་མཛད་པ་ཡིན། དེ་ནི་དགེ་འདུན་དུ་མ་ལོངས་ན་ལས་མི་འཆགས་ལ། ལས་མ་འཆགས་ན་བསྙེན་རྫོགས་ཀྱི་སྡོམ་པ་མི་སྐྱེ་བས་ཡིན། འོན་ཀྱང་བོན་གྱི་འདུལ་བརྒྱུད་ལ་དེ་འདྲ་མ་ཡིན་ཏེ། བྲག་དཀར་རྩེ་འདུས་ཀྱི་ཕུག་པ་ན་བཞུགས་པའི་མུ་ཟི་གསལ་བཟང་གི་དྲུང་དུ“རྟ་རྫིས་དྲང་སྲོང་ཆིག་རྫོགས་སུ་མཛད་དེ། ཚུལ་མིང་ཁྲི་འབར་ཚུལ་ཁྲིམས་སུ་བཏགས་”ཞེས་བྱུང་བ་ལྟར་ཡིན། དེ་ནི་“དབུས་དང་མཐའ་འཁོབ་པ་དག་ལ། །བསྙེན་རྫོགས་ཡང་དག་བསྟན་པ་ནི། །བཅུ་དང་ལྔ་ཡི་ཚོགས་ཀྱིས་སམ། །དེ་བས་ལྷག་པས་ཀྱང་ནི་རུང་། །”⒂ཞེས་པ་དང་འགལ་བ་མ་ཟད། བན་ཆོས་ཀྱི་ལུགས་ལྟར་ན་བོན་ལུགས་ཀྱི་བསྙེན་རྫོགས་བྱེད་སྟངས་དེ་ལ་བརྟེན་ནས་བསྒྲུབ་བའི་རྒྱུད་ལ་སྡོམ་པ་མི་སྐྱེ་བས། “གཞན་སྡེའི་སྨད་འདུལ་གྱི་བརྒྱུད་པ་དང་། རང་ལུགས་ཀྱི་འདུལ་བརྒྱུད་གཅིག་པ་”མ་ཡིན་ལ། བོན་གྱི་འདུལ་བརྒྱུད་དེ་ནི་བན་ཆོས་ཀྱི་སྡོམ་རྒྱུན་གྱི་ཁུངས་སུ་མི་རུང་བ་གསལ་པོ་ཡིན།   
        ཡང་དེང་སང་ལ་ལས་དེའི་སྒྲུབ་བྱེད་དུ་བླ་ཆེན་གྱིས་ཀླུ་མེས་ལ་གནང་བའི་བོན་ཞྭ་དེ་བཀོད་རུང་། བླ་ཆེན་གྱིས་ཀླུ་མེས་ལ་དབུ་ཞྭ་གནང་སྐབས་བོན་ཞྭ་ཇི་བཞིན་གནང་བ་ཞིག་མ་ཡིན་པར། དེ་ནི་“བོན་པོས་འབོ་ཞུ་ཕོག་ནས་ཞྭ་ལ་ས་སེར་ཞིག་བཏབ་ནས་”⒃མདོག་སེར་པོར་བཏང་བ་ཞིག་ཡིན་པས། མདོག་སེར་པོར་བཏང་བ་དེས་བོན་ཞྭ་མིན་པར་མཚོན་པ་མ་ཟད། བོན་གྱི་བཀའ་རྟགས་བཞི་དང་འགལ་བའི་ཕྱིར།   
        གཉིས། སྨད་འདུལ་གྱི་ཁུངས་བན་ཆོས་ཡིན་ཚུལ།   
        ལུང་གིས་སྒྲུབ་པ། བོད་ཀྱི་ལོ་རྒྱུས་དེབ་ཐེར་མཁས་པ་ལྡེའུས་མཛད་པའི་《རྒྱ་བོད་ཀྱི་ཆོས་འབྱུང་རྒྱས་པ་》ཞེས་པ་ལས། “དེ་དུས་བསྐལ་པ་ཉམས་པས། དགེ་འདུན་གྱི་འཚོ་བ་བླ་ནས་སྦྱོར་བ་མེད། ཆུ་བོ་རིའི་དགོན་གྲྭ་ན། གཡོ་དགེ་འབྱུང་། གཙང་རབ་གསལ། དམར་ཤཱཀྱ་མུ་ནེ་གསུམ་ཡོད་པས། ཧོར་གྱི་ཡུལ་དུ་ཕྱིན་ཙ་ན། དེར་ཡང་ཆོས་ལུགས་ལ་འགོད་པར་མ་ནུས་ནས། ཧོར་གྱི་དགེ་བསྙེན་ཤཱཀྱ་པྲ་བ་དང་འགྲོགས་ནས། མདོ་སྨད་ཨན་ཆུང་རྣམ་རྫོང་གི་དགོན་པར་བཞུགས་པའི་ཚེ། བླ་ཆེན་པོས་ཞལ་ལྟར་ཕྱིན་ཏེ། མཇལ་བས་ཆོས་གཅིག་སློབ་པར་ཞུས་པས། འདུལ་བ་འོད་ལྡན་བསྟན་ནས་འདི་ལ་ལྟོས་དང་། དད་ན་གྲོས་བྱ་ཡི་གསུངས་པས། དེ་ཁྱེར་ནས་ལམ་ན་ཕར་ལྟ་བཞིན་ཕྱིན་པས། དད་ནས་མཆི་མ་ཡང་ཤོར། དེ་ནས་ཟླ་གཅིག་ལོན་ནས་རབ་ཏུ་བྱུང་། གཡོས་མཁན་པོ་བྱས། གཙང་གིས་སློབ་དཔོན་བྱས། དམར་གྱིས་གསང་སྟེ་སྟོན་པ་བྱས་ནས། རྒྱ་ནག་གི་ཧ་ཤང་སྐྱེ་བ། ཧ་ཤང་གིམ་འབག བླ་ཆེན་པོ་གསུམ་རབ་ཏུ་བྱུང་ནས། བླ་ཆེན་པོ་ལ་དགེ་བ་གསལ་དུ་བཏགས་སོ་”⒄ཞེས་བཙན་པོ་དར་མས་དབུས་གཙང་དུ་བསྟན་པ་སྣུབ་སྐབས་དཔལ་ཆུ་བོ་རི་ལ་སྒོམ་ཞིང་བཞུགས་པའི་དམར་གཡོ་གཙང་གསུམ་མདོ་ཁམས་སྨད་དུ་བྲོས་ཕེབས་པ་དང་། དེར་དམར་གཡོ་གཙང་གསུམ་ལས་བླ་ཆེན་པོ་རབ་ཏུ་བྱུང་ཞིང་བསྙེན་པར་རྫོགས་པའི་སྐོར་བསྟན་ཡོད་ལ། 《ཆོས་འབྱུང་མེ་ཏོག་སྙིང་པོ་སྦྲང་རྩིའི་བཅུད་》དང་《སྔོན་གྱི་གཏམ་མེ་ཏོག་ཕྲེང་བ་》《བུ་སྟོན་ཆོས་འབྱུང་》《ཀློང་ཆེན་ཆོས་འབྱུང་》《དེབ་སྔོན་》《ཆོས་འབྱུང་མཁས་པའི་དགའ་སྟོན་》《ཆོས་འབྱུང་དཔག་བསམ་ལྗོན་བཟང་》ལ་སོགས་པའི་ཆོས་འབྱུང་དེབ་ཐེར་ཁག་གི་ནང་དུའང་དེ་མཚུངས་སུ་བཀོད་ཡོད། འོན་ཀྱང་བླ་ཆེན་པོ་མཁས་པ་མི་གསུམ་དང་མཇལ་བའི་ཡུལ་དང་། ཀླུ་མེས་སོགས་ཀྱི་མཁན་པོ་སུ་ཡིན་ཐད་བཞེད་ཚུལ་གཅིག་མཐུན་བྱུང་མེད།   
        རིགས་པས་སྒྲུབ་པ། བསྟན་པ་ལ་གནོད་འཚེ་འབྱུང་བའི་སྐབས་ཡུལ་དེའི་བཙུན་པ་ཡུལ་གཞན་དུ་བྲོས་བྱོལ་བྱེད་པའི་སྣང་ཚུལ་ནི་མིའི་རིགས་ཀྱི་ལོ་རྒྱུས་ཐོག་མང་དུ་མཐོང་རྒྱུ་ཡོད་པ་དཔེར་ན། གནའ་རབས་ལི་ཡུལ་དུ་དུས་རབས་བརྒྱད་པའི་ནང་ནང་བསྟན་ལ་གནོད་འཚེ་འབྱུང་བའི་སྐབས་ལི་ཡུལ་གྱི་བཙུན་པ་རྣམས་བོད་དུ་བྲོས་བྱོལ་དུ་སོང་བ་དང་། རྒྱ་གར་དུ་དུས་རབས་བཅུ་གཉིས་པ་དང་བཅུ་གསུམ་པའི་དུས་འགོར་ནང་བསྟན་ལ་དབྱི་སི་ལན་གྱི་གནོད་འཚེ་འཕོག་སྐབས་རྒྱ་གར་གྱི་ནང་བསྟན་མཁས་པ་བོད་དུ་བྲོས་ཕེབས་པ་སོགས་ལྟ་བུའོ། དེ་བཞིན་དུ་བོད་སིལ་བུའི་སྐབས་དབུས་གཙང་དུ་བསྟན་པ་ལ་ཉམས་ཉེས་འབྱུང་སྐབས། མཁས་པ་མི་གསུམ་སོགས་མདོ་སྨད་དུ་བྲོས་བྱོལ་དུ་ཕེབས་ནས་བཞུགས་པ་ནི་ལོ་རྒྱུས་ཀྱི་དངོས་དོན་ཞིག་ཡིན། དེ་ཡང་དབུས་གཙང་གི་མཁས་པ་མི་གསུམ་གྱི་ཐོག་མའི་བཞུགས་གནས་ནི་དེང་གི་མཚོ་སྔོན་ཞིང་ཆེན་གཅན་ཚརྫོང་ཨན་ཆུང་རྣམ་རྫོང་དང་ལོ་རྡོ་རྗེ་བྲག་ཡིན་ཞིང་། དེ་ནས་དེང་གི་མཚོ་སྔོན་ཞིང་ཆེན་དཔའ་ལུང་རྫོང་དན་ཏིག་ཏུ་ཡུན་རིང་བཞུགས་ཤིང་། དེར་བླ་ཆེན་ལ་སྡོམ་པ་གནང་བ་ཡིན། བླ་ཆེན་པོས་མཁན་ཆེན་ཞི་བ་འཚོ་ལས་བརྒྱུད་པའི་སྡོམ་རྒྱུན་རྣམ་དག་མངའ་བའི་བོད་ཀྱི་མཁས་པ་མི་གསུམ་ལས་སྡོམ་པ་མནོས་རྗེས། སོ་ཐར་གྱི་སྡོམ་རྒྱུན་སྤེལ་ནས་བསྟན་པའི་མེ་རོ་གསོས་པས། ཕྱིས་སུ་བླ་ཆེན་པོ་དགོངས་པ་རབ་གསལ་ཞེས་བོད་ཀྱི་ཆོས་ལུགས་གྲུབ་མཐའ་རིས་མེད་ཀྱིས་སྐྱབས་གནས་སུ་འཛིན་ལ། ཇོ་བོ་རྗེ་ཨ་ཏི་ཤའི་ཞལ་ནས་ཀྱང་། “བླ་ཆེན་པོ་ཡང་བྱང་ཆུབ་སེམས་དཔའི་རྣམ་སྤྲུལ་ཡིན། དེ་མ་ཡིན་པ་བསྟན་པའི་མེ་རོ་སློང་བར་མི་ནུས་”⒅ཞེས་གདེང་འཇོག་ཚད་མེད་གནང་ཡོད། གཞན་ཡང་། རྒྱ་གར་གྱི་སངས་རྒྱས་ཆོས་ལུགས་ཉན་ཐོས་སྡེ་པའི་དུས་སྐབས་སུ་རྩ་བའི་སྡེ་བཞི་དང་གྱེས་པ་བཅོ་བརྒྱད་ཆགས་ཡོད་ཅིང་། རྩ་བའི་སྡེ་བཞིའི་དབར་འདུལ་བའི་བཅས་མཚམས་དང་ལག་ལེན་གྱི་ཐོག་བཞེད་པ་མི་འདྲ་བ་བྱུང་ཡོད་ཅིང་། རྒྱལ་པོ་ཁྲི་རལ་པ་ཅན་གྱི་སྐུ་རིང་ལ་འདུལ་བ་གཞི་ཐམས་ཅད་ཡོད་པར་སྨྲ་བའི་སྡེ་ལས་གཞན་པའི་སྡེ་པ་དག་གི་སྡེ་སྣོད་བསྒྱུར་མི་ཆོག་པའི་བཀས་བཅད་མཛད་ཡོད། རྒྱུ་མཚན་ནི་བོད་དུ་སྡོམ་པ་ཐོག་མར་སྤེལ་མཁན་གྱི་མཁན་ཆེན་ཞི་བ་འཚོ་ཉིད་གཞི་ཐམས་ཅད་ཡོད་པར་སྨྲ་བའི་སྡེ་ལས་རབ་ཏུ་བྱུང་བས་ཡིན། བསྟན་པ་ཕྱི་དར་གྱི་སྐབས་སུ་བོད་ཀྱི་སྡོམ་རྒྱུན་དང་། ཁྱད་པར་དུ་སྨད་འདུལ་ནི་མཁན་ཆེན་ཞི་བ་འཚོ་ལས་བརྒྱུད་པའི་གཞི་ཐམས་ཅད་ཡོད་པར་སྨྲ་བའི་སྡེའི་སྡོམ་རྒྱུན་ཡིན། དེས་ན་ཇོ་བོ་རྗེ་ལྷ་སར་བཞུགས་སྐབས་རྒྱ་གར་ནང་བསྟན་གྱི་རྩ་བའི་སྡེ་བཞི་ལས“ཕལ་ཆེན་པའི་སྡེ་པ་གཅིག་འཛུགས་གསུངས་པ་ལ་དགེ་བཤེས་སྟོན་པས་བཀག་པས་འཛུགས་དབང་མེད་”⒆ན། བན་དེས་ཕྱི་རོལ་མུ་སྟེགས་པར་བརྩིས་པའི་བོན་གྱི་འདུལ་བ་ཞིག་བན་ལུགས་པས་དང་ལེན་བྱེད་པ་དཔེ་ལ་མི་སྲིད་པ་ཞིག་རེད། རྒྱུ་མཚན་ནི་འདུལ་བ་ནི་བསྟན་པའི་གཞི་མ་ཡིན་པས་སོ། གཞན་བོན་ལ་འདུལ་བསྟན་ཡོད་པ་དང་། འདུལ་བསྟན་དེ་ཡང་རྒྱ་གར་སངས་རྒྱས་ཆོས་ལུགས་ལ་རྩ་བའི་སྡེ་བཞི་ཡོད་པ་ལས་བོད་དུ་དར་བའི་ཐམས་ཅད་ཡོད་སྨྲའི་འདུལ་བ་དང་གཅིག་མཚུངས་ཡིན་པ་དེ་ཡ་མཚན་ཞིག་མ་ཡིན་ནམ།   
        ལོ་རྒྱུས་ཀྱི་རྗེས་ཤུལ་གྱིས་སྒྲུབ་པ། མཁས་པ་མི་གསུམ་དང་བླ་ཆེན་གྱི་སྐབས་དེའི་བཞུགས་གནས་ཨན་ཆུང་རྣམ་རྫོང་དང་། ལོ་རྡོ་རྗེ་བྲག དན་ཏིག དམར་གཙང་བྲག་སོགས་ཀྱི་རྗེས་ཤུལ་དེང་གི་དུས་སུའང་མཇལ་རྒྱུ་ཡོད་པ་དཔེར་ན། དན་ཏིག་ཏུ་སྒོམ་ཆེན་ལྷ་ཁང་ཞེས་པ་ཞིག་ཡོད་པ་དེ་ནི་བླ་ཆེན་པོ་བསྙེན་པར་རྫོགས་པའི་སྒྲུབ་ཕུག་ཡིན་ཞིང་། དེའི་ནང་དུ་མཁས་པ་མི་གསུམ་དང་བླ་ཆེན་པོ། ཀླུ་མེས་སོགས་དབུས་གཙང་གི་མཁས་པ་མི་བཅུའི་སྐུ་བརྙན་བཞུགས་སུ་གསོལ་ཡོད་པ་དང་། ཡང་དཔེར་ན། མཁས་པ་མི་གསུམ་གྱི་སྐུ་ཚེའི་སྨད་དུ་དམར་དང་གཙང་གཉིས་ཀྱིས་མདོ་སྨད་དགོན་ལུང་གི་མདོ་ཙོང་ཆུའི་འགྲམ་གྱི་རི་བྲག་དམར་པོར་བཞུགས་པས་དེར་དམར་གཙང་བྲག་ཏུ་ཐོགས། གཡོ་དགེ་འབྱུང་གིས་དེ་དང་ཉེ་བའི་སར་བཞུགས་པས་ལུང་པ་དེ་ལ་གཡོ་དགེ་ལུང་པ་ཞེས་འབོད། དེ་ནས་ཟི་ལིང་མཁར་དུ་ཕེབས་ནས་ལྷ་ཁང་བཞེངས་ཤིང་སྒྲུབ་པ་ཉམས་ལེན་མཛད་པ་དང་། དེར་སྐུ་མྱ་ངན་ལས་འདས། རྗེས་སུ་དད་ལྡན་མང་ཚོགས་ཀྱིས་ལྷ་ཁང་དེ་རྒྱ་བསྐྱེད་ཅིང་ནང་དུ་མཁས་པ་མི་གསུམ་གྱི་སྐུ་བརྙན་ཆེན་པོ་བཞེངས་ཤིང་། དགོན་པའི་མཚན་ལ་ཏཱ་ཧྥོ་ཟི་ཞེས་ཟེར། མིན་ཧུང་ཝུའུ་(明洪武)ཁྲི་ལོ་༢༣སྟེ། སྤྱི་ལོ་༡༣༩༠ལོར་ཐུའུ་ཟི་ལིས་ནན་ཀིས་(李南哥)ཟི་ལིང་ནུབ་ལམ་ཆེན་མོར་ཏཱ་ཧྥོ་ཟི་བསྐྱར་བཞེངས་བྱས། ཆིན་རྒྱལ་རབས་ཀྱི་བར་དུ་ལིས་ཐུའུ་ཟིའི་ཁྱིམ་གྱི་ར་བར་མཁས་པ་མི་གསུམ་གྱི་སྐུ་གདུང་ས་འབུམ་ཞིག་ཡོད་པ་ལ་ཁྱིམ་ཚང་དེ་གས་བདག་སྤྲོད་བྱས་ཡོད་པར་གྲགས། སྤྱི་ལོ་༡༩༢༢ལོར་ལ་མོ་ཞབས་དྲུང་དཀར་པོ་སྐུ་ཕྲེང་བདུན་པ་དགེ་འདུན་བསྟན་འཛིན་ནོར་བུས་མཐུན་རྐྱེན་སྦྱར་ནས་ཞིག་གསོས་མཛད་ཅིང་། སྤྱི་ལོ་༡༩༥༨ལོར་དུས་དབང་གིས་ལྷག་མེད་དུ་གྱུར། སྤྱི་ལོ་༡༩༨༥ལོར་ཡང་བསྐྱར་མཁས་པ་མི་གསུམ་གྱི་ལྷ་ཁང་རྟེན་དང་བརྟེན་པ་བཅས་བཞེངས་ནས་བོད་མི་དད་ལྡན་མང་པོས་མཆོད་མཇལ་དང་ཕྱག་སྐོར་བྱེད་བཞིན་མཆིས།   
        བླ་ཆེན་པོ་ཡང་སྐུ་ཚེའི་སྨད་དུ་དམར་གཙང་དུ་བྱོན་ནས་བཞུགས་ཤིང་།  དེར་གཙུག་ལག་ཁང་དང་རྟེན་མང་པོ་བཞེངས་ཡོད། ཁོང་དགུང་ལོ་བརྒྱད་ཅུ་རྩ་བཞི་བཞེས་པ་སྤྱི་ལོ་༩༡༥ལོར་དམར་གཙང་བྲག་ཏུ་སྐུ་མྱ་ངན་ལས་འདས་པ་དང་། སྐུ་གདུང་རིལ་པོ་མ་ཉམས་པའི་ངང་ཕྱི་ནས་འཇིམ་པས་གཡོགས་ཏེ་སྐུ་བརྙན་བཞེངས་པ་བྲག་ཕུག་དེར་བཞུགས་སུ་གསོལ་ཞིང་། ད་ལྟའི་བར་གནས་དེ་ལ་དམར་གཙང་བླ་ཆེན་པོ་ཞེས་འབོད། ཕྱིས་སུ་བྲག་ཕུག་བརྡིབས་ནས་གོག་རོལ་ཏུ་གྱུར་བས་དད་ལྡན་པ་རྣམས་ཀྱིས་གཙུག་ལག་ཁང་བཞེངས་ནས་དེར་སྐུ་གདུང་བཞུགས་སུ་གསོལ་ལོ། དེ་ལྟར་ལུང་དང་རིགས་པ། དངོས་སུ་མཇལ་རྒྱུ་ཡོད་པའི་རྗེས་ཤུལ་བཅས་ལས་མཁས་པ་མི་གསུམ་དང་བླ་ཆེན་དབར་གྱི་འབྲེལ་བ་གསལ་རྟོགས་བྱ་ཐུབ་ལ། ཀླུ་མེས་སོགས་ཀྱི་སྡོམ་རྒྱུན་ནི་བན་ཆོས་རང་ཡིན་པ་དེ་བས་ར་སྤྲོད་གསལ་པོ་བྱ་ཐུབ།   
        མདོར་ན་སྨད་འདུལ་གྱི་ཁུངས་ནི་བན་ཆོས་ཡིན་པ་ལས་བོན་མིན་ཞིང་། བླ་ཆེན་གྱིས་མཁས་པ་མི་གསུམ་ལས་སྡོམ་པ་བཞེས་ཤིང་འདུལ་གཞུང་ལ་སྦྱངས་པ་མཛད་ཅིང་། ཁོང་ལ་བརྟེན་ནས་འདུལ་བསྟན་མདོ་སྨད་ཡུལ་ནས་དབུས་གཙང་ཁུལ་དུ་ཁྱབ་པས། ཁོང་གིས་བོད་ཀྱི་ནང་བསྟན་ལོ་རྒྱུས་ཐོག་ཏུ་གལ་ཆེའི་གོ་གནས་བཟུང་ཡོད་དོ། །
        མཆན་འགྲེལ་དང་ལུང་འདྲེན་དཔྱད་ཡིག
①ནམ་མཁའི་ནོར་བུ། 《ཞང་བོད་གནའ་རབས་ཀྱི་ལོ་རྒྱུས་ནོར་བུའི་མེ་ལོང་》 སི་ཁྲོན་མི་རིགས་དཔེ་སྐྲུན་ཁང་། སྤྱི་ལོ་༡༩༩༠ལོ། ཤོག་ངོས་༢༠༡ནས་༢༠༢བར་ན་གསལ།
②⑩⒁⒃ཤར་རྫ་བཀྲ་ཤིས་རྒྱལ་མཚན། 《ལེགས་བཤད་རིན་པོ་ཆེའི་གཏེར་མཛོད་》མི་རིགས་དཔེ་སྐྲུན་ཁང་། ༡༩༨༥ལོ། ཤོག་ངོས་༢༢༧ནས་༢༢༩ ༢༣༩ ༢༣༠ ༢༣༠ན་གསལ།
③རྨ་རི་དེལ་གསུམ་ནི་མཚོ་སྔོན་ཁྲི་ཀ་རྫོང་ཁོངས་ཀྱི་སྲིན་པོ་རྫ་སྐེད་དུ་ཡོད་ཅེས་《བོན་གྱི་ཚིག་མཛོད་》དུ་བཤད། བོད་ལྗོངས་མི་དམངས་དཔེ་སྐྲུན་ཁང་། སྤྱི་ལོ་༢༠༡༤ལོ ཤོག་ངོས་༤༩༣ན་གསལ།
④《བོན་གྱི་ཚིག་མཛོད་》ལས། མཁན་ཆེན་ཉི་མ་བསྟན་འཇི་ན་གྱིས་མུ་ཟི་གསལ་བཟང་ནི་ས་སྤྲེལ་སྤྱི་ལོ་༨༨༨ལོར་འགོག་པ་ལས་བཞེངས་གསུངས་ཞེས་འཁོད་པའི་ཕྱིར། བོད་ལྗོངས་མི་དམངས་དཔེ་སྐྲུན་ཁང་། སྤྱི་ལོ་༢༠༡༤ལོ ཤོག་ངོས་༤༩༤ན་གསལ།
⑤མཁས་དབང་མཁར་རྨེའུ་བསམ་གཏན་ལ་བཅར་འདྲི་ཞུས་པ། གསར་འགོད་པ་དོན་གྲུབ་བཀྲ་ཤིས། རྩོམ་ཁུངས། གཡུང་དྲུང་བོན་གྱི་དྲ་བ། སྤྱི་ལོ་༢༠༡༧ལོའི་ཟླ་༡༠ཚེས་༡༡ཉིན།
⑥⑦《རྗེ་དམུ་དགེ་བསམ་གཏན་རྒྱ་མཚོའི་གསུང་འབུམ་》པོད་གསུམ་པ། མཚོ་སྔོན་མི་རིགས་དཔེ་སྐྲུན་ཁང་། སྤྱི་ལོ་༡༩༩༧ལོ ཤོག་ངོས་༨༠༠ནས་༨༠༢ ༨༠༢ན་གསལ།          
⑧སྤྱི་ལོ་༢༠༡༥ལོའི་ཟླ་བ་བརྒྱད་པའི་ཚེས་གཅིག་ཉིན་གླིང་སྲས་བོད་ཡིག་དྲ་ཚུགས་ཐོག་ནས་དྲངས། ཡི་གེ་བ། རྫ་ཚེ་རིང་བཀྲ་ཤིས། ༢༠༠༡ལོའི་ཟླ་༤ཚེས་༨ཉིན། ཁོང་གིས་ཐའེ་ལྦན་གྱི་ཐའེ་པེའི་གྲོང་ཁྱེར་གྱི་ལྟེ་བའི་བཞུགས་གནས་མགྲོན་ཁང་དུ་མཁས་དབང་ནམ་མཁའ་ནོར་བུ་མཆོག་གི་མདུན་དུ་ཆེད་བཅར་ཞུས།
⑨《ཐུབ་བཀྭན་གྲུབ་མཐའ་》 ཀན་སུའུ་མི་རིགས་དཔེ་སྐྲུན་ཁང་། སྤྱི་ལོ་༡༩༨༤ལོ། ཤོག་ངོས༣༨༢ན་གསལ།
⑾ཤར་ཡུལ་ཕུན་ཚོགས་ཚེ་རིང། 《ཆོས་འབྱུང་མཁས་པའི་དགོངས་རྒྱན་》 བོད་ལྗོངས་མི་དམངས་དཔེ་སྐྲུན་ཁང་། སྤྱི་ལོ་༢༠༡༡ལོ། ཤོག་ངོས་༢༢ཤ་གསལ།
⑿མཁར་རྨེའུ་བསམ་གཏན་གྱིས་བརྩམས། བདེ་ཁང་བསོད་ནམས་ཆོས་རྒྱལ་གྱིས་བསྒྱུར། 《བོད་ལྗོངས་སློབ་གྲྭ་ཆེན་མོའི་རིག་དེབ་》སྤྱི་ལོ་༢༠༡༤ལོའི་བོད་ཡིག་དུས་དེབ་དང་པོ། ཤོག་ངོས་༣༡ནས་༣༢བར་ན་གསལ།
⒀དཔའ་བོ་གཙུག་ལག་ཕྲེང་བ། 《ཆོས་འབྱུང་མཁས་པའི་དགའ་སྟོན་》 མི་རིགས་དཔེ་སྐྲུན་ཁང་། སྤྱི་ལོ་༡༩༨༦ལོ། ཤོག་ངོས་༣༦༥ནས་༣༦༦བར་ན་གསལ།
⒂སློབ་དཔོན་ཤཱཀྱ་འོད་སོགས། 《འདུལ་བ་མེ་ཏོག་ཕྲེང་རྒྱུད་དང་དགེ་ཚུལ་ཀཱ་རི་ཀཱ་སུམ་བརྒྱ་པ་ཀཱ་རི་ཀཱ་ལྔ་བཅུ་པ་བཅས་བཞུགས་སོ་》 སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་། ཤོག་ངོས་༧ན་གསལ།
⒄མཁས་པ་ལྡེའུས་མཛད། 《རྒྱ་བོད་ཀྱི་ཆོས་འབྱུང་རྒྱས་པ་》 བོད་ལྗོངས་མི་དམངས་དཔེ་སྐྲུན་ཁང་། སྤྱི་ལོ་༡༩༨༧ལོ། ཤོག་ངོས་༣༩༠ནས་༣༩༢བར་ན་གསལ།
⒅འབྲོམ་སྟོན་པ་རྒྱལ་བའི་འབྱུང་གནས། 《ཇོ་བོ་རྗེ་ཨ་ཏི་ཤའི་རྣམ་ཐར་བཀའ་གདམས་ཕ་ཆོས་》 མཚོ་སྔོན་མི་རིགས་དཔེ་སྐྲུན་ཁང་། སྤྱི་ལོ་༡༩༩༤ལོ ཤོག་ངོས་༡༢༢ན་གསལ།
⒆ཤིང་བཟའ་སྐལ་བཟང་ཆོས་ཀྱི་རྒྱལ་མཚན། 《བོད་སོག་ཆོས་འབྱུང་》 གངས་ཅན་རིག་བརྒྱའི་སྒོ་འབྱེད་ལྡེ་མིག དེབ་བཅོ་བརྒྱད་པ། མི་རིགས་དཔེ་སྐྲུན་ཁང་། སྤྱི་ལོ་༡༩༩༢ལོ། ཤོག་ངོས་༤༡༩ན་གསལ།