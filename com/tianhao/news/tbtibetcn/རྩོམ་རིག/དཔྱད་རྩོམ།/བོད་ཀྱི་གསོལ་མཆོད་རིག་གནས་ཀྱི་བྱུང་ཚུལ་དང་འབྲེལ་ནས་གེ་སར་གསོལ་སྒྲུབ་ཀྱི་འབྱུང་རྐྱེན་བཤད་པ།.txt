བོད་ཀྱི་གསོལ་མཆོད་རིག་གནས་ཀྱི་བྱུང་ཚུལ་དང་འབྲེལ་ནས་གེ་སར་གསོལ་སྒྲུབ་ཀྱི་འབྱུང་རྐྱེན་བཤད་པ།
[ནང་དོན་གནད་བཤུས] དཔྱད་རྩོམ་འདིར་གདོད་མའི་དད་མོས་ཀྱི་རྨང་གཞི་དང་གདོད་མའི་ཆོག་སྒྲུབ་ཀྱི་འཕེལ་རྒྱས། རུས་བླར་དད་པའི་བསམ་བློ། བན་བོན་ཆོས་ལུགས་ཀྱི་འཕེལ་རྒྱས་འོག་བོད་ཀྱི་གསོལ་མཆོད་དང་གེ་སར་གསོལ་སྒྲུབ་བྱུང་ཚུལ་བསྟན་ཡོད། 
[ཐ་སྙད་གཙོ་བོ] གེ་སར། གསོལ་མཆོད། གསོལ་སྒྲུབ།      
[དཔེ་དེབ་དབྱེ་རྟགས] K13 [ཡིག་ཚང་མཚོན་བྱང] A[རྩོམ་གྱི་སྒྲིག་ཨང ]1002-9117(2018)01-76-17       
དང་པོ། གདོང་མའི་ངང་མོས་ཀྱི་རྨང་གཞིའི་འོག་བོད་ཀྱི་གསོལ་མཆོད་དང་གེ་སར་གསོལ་སྒྲུབ་བྱུང་བ།
         གདོད་མའི་དད་མོས་ནི་རང་བྱུང་ཁམས་ཀྱི་སྣང་ཚུལ་རྣམས་མིའི་ཚོར་བ་རུ་ཟིན་ཞིང་འཇིགས་སྐྲག་གི་འདུ་ཤེས་ཡོད་པ་ནས་འཕྲོས་ཏེ། འཇིགས་སྐྲག་དེ་དག་ལས་བཤོལ་རྒྱུའི་དྲན་ཤེས་དང་ཐབས་ཇུས་ཀྱི་རྨང་གཞིའི་འོག་བྱུང་དགོས་པ་ཞིག་ཡིན་པར་འདོད་དེ། ང་ལ་གནོད་པའམ་འཚེ་བར་འདོད་པའི་བསམ་བློ་སྐྱེས་ཤིང་དེའི་རྒྱུ་རྐྱེན་གསལ་བོ་འཚོལ་མི་ཤེས་པའི་རྨོངས་པའི་བློ་ལས་བྱུང་པའི་བསམ་བློའི་ཁྲོད་ཀྱི་ཐབས་ཤེས་སྤྱིར་བཏང་བ་ཞིག་ནས་མགོ་ཚུགས་པར་སེམས། སྤྲ་མི་ནས་འགྱུར་པའི་གདོད་མའི་མི་རྣམས་ཀྱིས་རང་བྱུང་ཁམས་ཀྱི་གནོད་པ་དག་གི་ཆོས་ཉིད་གསལ་བོ་མི་ཤེས་པར་ཆེད་དུ་རང་ཉིད་ལ་གནོད་མཁན་ཞིག་ཡོད་པར་འདོད་པའི་ཚོར་བ་ཡིས་ཕ་རོལ་པ་ཞིག་བློས་བཏགས་ཤིང་། ཕ་རོལ་པ་དེར་འཐབ་པར་མི་ནུས་ཤིང་ངོ་མཚར་ལྐོག་གྱུར་དུ་གནས་ཡོད་པས། གདོད་མའི་མིའི་ནུས་པ་ལས་བརྒལ་ཞིང་འགྲན་མི་བཟོད་པའི་ངོ་མཚར་དང་ལྐོག་གྱུར་དེ་དག་གི་མདུན་ནས་རང་ཉིད་གཉོམ་ཆུང་ནུས་མེད་དུ་ལུས་ཡོད་པ་དང་། དེ་ལ་ཡིད་སྨོན་དང་ཡི་རང་གི་བསམ་བློའི་འོག་དད་པའི་འདུ་ཤེས་སྐྱེས་པ་ཞིག་ཡིན་དགོས། ནང་པ་སངས་རྒྱས་པའི་ལྟ་བ་ལྟར་ན། དད་པ་ནི་ཡང་དག་པའི་གནས་ལ་ཡིད་ཆེས་པའི་འདུན་པས་རྟེན་བྱེད་པ་སྟེ། དགེ་བའི་སེམས་བྱུང་བཅུ་གཅིག་གི་ཡ་གྱལ་ཅིག་སྟེ། ཡིད་ཆེས་ཤིང་གུས་པ་བྱེད་པའི་བྱ་སྤྱོད་ཀྱི་མིང་ཡང་ཡིན། གང་གི་ཡོན་ཏན་མཐོང་བས་དད་པ་སྐྱེས་ཤིང་བཀའ་དྲིན་སོགས་དྲན་པས་མོས་གུས་བྱེད་པ་བཅས། དད་མོས་ནི་ཡིད་ཀྱིས་གུས་ཤིང་འདུན་པ་ཞིག་ལ་ཟེར་བས། དད་པ་ནི་ཕ་རོལ་པ་ལ་ཡིད་ཆེས་པའི་བསམ་བློའི་རྨང་གཞིའི་འོག་བྱུང་བ་གསལ་ལ། གདོད་མའི་དད་མོས་ཀྱང་གདོད་མའི་མིའི་རང་བྱུང་ཁམས་ལ་ཡིད་ཆེས་དང་མོས་པ་སྐྱེས་པའི་འོག་ནས་བྱུང་ཞིང་། རང་བྱུང་ཁམས་ལ་ཚེ་སྲོག་དང་རྣམ་ཤེས་ཡོད་པར་ཡིད་ཆེས་པ་དང་། དེའི་ནུས་མཐུ་ལ་མོས་པ་ནི་གདོད་མའི་དད་མོས་ཀྱི་རྨང་གཞི་གཙོ་བོ་ཡིན། ཧྥིའུ་ལེ་ཙེ་ཡི་གསེར་གྱི་ཡལ་ག་ཞེས་པ་ལས། གདོད་མའི་སྐབས་སུ་མིའི་རིགས་ཀྱིས་རང་བྱུང་གི་གནོད་འཚེ་འགོག་ཆེད་ཉི་ཟླ་ལྷ་རུ་བཀུར་ཞིང་རང་བྱུང་བྱ་དངོས་ཡོད་ཚད་དེ་གཉིས་ཀྱིས་བསྐྲུན་པར་འདོད། སྐབས་དེའི་མི་རྣམས་ཉི་ཟླའི་ནུས་པ་ལ་ངོ་མཚར་སྐྱེས་ཏེ་སྣོད་བཅུད་ཡོད་ཚད་ཉི་ཟླས་བསྐྲུན་པར་འདོད་པ་དང་། ཉི་འཛིན་དང་ཟླ་འཛིན་བྱུང་དུས། ལྷ་དེ་གཉིས་ལ་བདུད་ཀྱིས་གནོད་པར་བསམ་ནས་གནོད་པ་བཟློག་ཆེད། མི་དང་རི་དྭགས་ཀྱི་ཤ་ཁྲག་གིས་མཆོད་ཅིང་བཟློག་པར་བརྩོན་པ་དང་། ལྷ་དེ་གཉིས་ཀྱི་མཐུ་རྒྱས་པར་བྱས[1]ཞེས་གསུངས་ཡོད། གདོད་མའི་མིའི་འཚོ་སྡོད་ཀྱི་རྟེན་གཞིའི་རྣམ་པ་ནི། རང་བྱུང་ཁོར་ཡུག་དང་བྲལ་ཐབས་མེད་པར་བབ་ཆགས་ཀྱི་ངང་ཚུལ་དུ་གནས་ཡོད་པས། ཐོན་སྐྱེད་ནུས་ཤུགས་ཀྱི་ཆ་རྐྱེན་ཤིན་ཏུ་ཞན། ཡུན་རིང་གི་འཚོ་ཐབས་ཁྲོད་དུ་མིའི་རིགས་ཀྱིས་ཐོན་སྐྱེད་ཡོ་ཆས་བེད་སྤྱོད་དང་བཟོ་བཀོལ་བྱས་པས། འདུ་ཤེས་ཀྱང་ཇེ་རྒྱས་ཇེ་ཟབ་ཏུ་སོང་བ་དང་སྦྲགས། རང་བྱུང་ཁམས་ལ་འཛིན་པའི་ལྟ་ཚུལ་དེའང་རིམ་གྱིས་མིང་དོན་མཚུངས་པའི་དོན་བྱ་ཞིག་ཏུ་གྲུབ། དེ་བཞིན་ཁོ་ཚོ་སྔོན་གྱི་སྤྲ་མི་དང་བསྡུར་ཚེ། ཕྱོགས་གང་ཐད་ནས་སྔོན་ཐོན་དུ་འཕེལ་འགྱུར་བྱུང་ཡོད་མོད། རང་བྱུང་ཁམས་ཀྱི་འཇིགས་སྣང་སྣ་ཚོགས་ཀྱི་མདུན་དུ་གཉོམ་ཆུང་ནུས་མེད་དུ་གྱུར་ཡོད་པ་དང་། འཇིགས་སྣང་དང་ཉེན་ཁ་སྣ་ཚོགས་ཀྱིས་གཙེས་པའི་དབང་གིས་འཚོ་ཐབས་དང་བཟའ་བཏུང་གཉེར་བར་བགེགས་དང་བར་ཆད་འབྱུང་བཞིན་ཡོད་ལ། འཇིག་རྟེན་གྱི་ཡ་མཚན་པའི་རང་བཞིན་དང་ལྐོག་གྱུར་གྱི་གནད་དོན་རྒྱུན་ཆད་མེད་པར་གནས་ཤིང་། རང་ཉིད་དང་འཇིག་རྟེན་ཁམས་ཀྱི་དཔོག་པར་དཀའ་བའི་འགྱུར་ལྡོག་དེའང་ཇི་བཞིན་དུ་ཤེས་མི་ཐུབ། དེ་ལྟར་འགོག་ཐབས་བྲལ་བའི་དཀའ་ཁག་དང་འགྱུར་བ་སྣ་ཚོགས་ཀྱིས། མིའི་རིགས་ཀྱི་སེམས་ཁམས་སོགས་ལ་འོས་འཚམས་ཀྱི་དགའ་སྐྱོ་ཆགས་སྡང་འཆར་མོད། རང་བྱུང་ཁམས་ལ་སྤྱིའི་ལྟ་བའམ་ཐ་སྙད་ཆགས་མེད་པས་ན། ཁོ་ཚོའི་ཀླད་པའི་ནང་རི་ཆུ་ཙམ་གྱི་ལྟ་ཚུལ་སྤྱི་མཚན་པ་ཞིག་ལས་མེད་ཅིང་། བྱ་དངོས་ཚང་མར་རྗེས་དཔག་གིས་རྟོག་འཇུག་བྱེད་དགོས། དེར་བརྟེན། ཁོ་ཚོས་སྤྱི་དང་བྱེ་བྲག་གི་སྣང་ཚུལ་གཞིར་བཞག་ནས་དངོས་པོའི་འཇིག་རྟེན་གྱི་ཁོར་ཡུག་ལ་ངོས་འཛིན་རགས་པའམ། ཚོད་དཔག་བྱེད་རྒྱུ་ལས་བྱ་ཐབས་གཞན་གང་ཡང་མེད། རིམ་བཞིན་དད་མོས་ཀྱི་འདུ་ཤེས་བྱུང་བ་གཞིར་བཞག་སྟེ། དགའ་སྐྱོ་ཆགས་སྡང་གི་འདུ་ཤེས་ཀྱིས་གནད་དོན་ཐམས་ཅད་ཐག་གཅོད་བྱེད་རྒྱུའང་། ཁོ་ཚོའི་བྱེད་ཐབས་ཉག་གཅིག་ཏུ་གྱུར་ཡོད་པ་རེད། མདོར་ན་རང་སྣང་དང་ཕྱོགས་ཞེན། ཁེར་རྐྱང་གི་འདུ་ཤེས་སྤྱད་དེ་རང་བྱུང་ཁམས་ཀྱི་དངོས་ཡོད་ཟིལ་ཤུགས་ཚད་ལས་འདས་པར་སྒྲོ་འདོགས་པའམ་སྟོང་བསམ་བཅངས་པ་དང་། གཟུགས་མེད་གྲིབ་བཟོའི་འདུ་ཤེས་འཛིན་སྟངས་ཀྱིས་སྟོང་ཆེན་པོའི་འཇིག་རྟེན་གྱི་ཁམས་དེ་ཉིད་ལ་འགྲེལ་བ་རྒྱབ་པ་ཡིན་ལ། དེ་མིན་གདོད་མའི་མིའི་ཤིན་ཏུ་དམན་པའི་མྱོང་ཚོར་དང་འདུ་ཤེས་ལས་བྱུང་བའི་སྟོང་བསམ་གྱིས་རང་བྱུང་ཁམས་ཀྱང་རང་ཉིད་དང་འདྲ་བར་དགའ་སྐྱོ་ཆགས་སྡང་གི་འཆར་སྣང་ལྡན་ལ། དེ་ཡང་རང་ཉིད་དང་འདྲ་བར་འདོད་བློ་ཅན་ཞིག་དང་ཚེ་སྲོག་ཅན་དུ་ངོས་འཛིན་བྱས་པའི་དབང་གིས། རང་བྱུང་ཁམས་དང་མིའི་རིགས་དབར་གྱི་འབྲེལ་བར་འཁྱོག་བཤད་དང་སྟོང་བསམ་ཇེ་ཆེར་ཕྱིན་པ་ཡིན་ལ། མི་རྣམས་ཀྱིས་རང་བྱུང་ཁམས་ལ་བརྟེན་པ་དང་འཇིགས་སྣང་སྐྱེ་བ། དེ་ལས་ལྡོག་སྟེ་རང་བྱུང་ཁམས་ནི་མིའི་རིགས་ཀྱི་ནུས་ཤུགས་ལས་བརྒལ་བ་དང་དངོས་གཞི་ལས་བརྒལ་བའི་ཁྱད་ཆོས་ཅན་ཞིག་ཏུ་བསམ་པར་བརྟེན། གདོད་མའི་དད་མོས་ཀྱང་མཚམས་དེ་ཙམ་ནས་རིམ་གྱིས་མགོ་འབུས་པར་འདོད།   
         དད་མོས་ནི་ཆོས་ལུགས་བསམ་བློའི་རྨང་གཞི་དང་ཆོས་ལུགས་དད་མོས་དང་གཞི་གཅིག་ཏུ་འདྲེས་ཡོད་ལ། ཆོས་ལུགས་ནི་མིའི་རིགས་སྤྱི་ཚོགས་ཀྱི་དད་མོས་འདུ་ཤེས་འཛིན་སྟངས་ཀྱི་ཆ་ཞིག་ཡིན་པའི་ངོས་ནས་བརྗོད་ན། སྤྱི་ཚོགས་ཀྱི་འདུ་ཤེས་འཛིན་སྟངས་གཞན་དང་འདྲ་བར་ཐམས་ཅད་སྤྱི་ཚོགས་ཀྱི་སྣང་ཚུལ་ལམ་ཕྱི་རོལ་ཡུལ་གྱི་དོན་དངོས་དང་འགྲོ་བ་མིའི་རིགས་ཀྱི་འདུ་ཤེས་ཀྱི་རྣམ་པ་མཚོན་བྱེད་ཅིག་ཡིན་དགོས་མོད། གདོད་མའི་ཆོས་ལུགས་ཀྱི་འདུ་ཤེས་འཛིན་སྟངས་ཀྱི་རྩ་བའི་ཁྱད་ཆོས་ནི། ཡང་དག་པ་དང་དངོས་ཡོད་དང་མཐུན་པ་ཞིག་ཡོང་མི་ཐུབ་པར། དེ་ལས་ལྡོག་སྟེ་ཕྱི་རོལ་ཡུལ་གྱི་དོན་དངོས་དང་མི་མཐུན་ཞིང་རྦད་དེ་གོ་ལྡོག་པ་འབའ་ཞིག་མཚོན་བཞིན་འདུག གདོད་མའི་དད་མོས་འོག་ཐོན་པའི་གདོད་མའི་ཆོས་ལུགས་ཐམས་ཅད་ཀྱི་བསམ་བློ་ནི། མིའི་རིགས་ལ་ཕྱི་རོལ་སྟོབས་ཤུགས་ཀྱིས་ཁ་ལོ་སྒྱུར་བཞིན་ཡོད་པར་འདོད་པ་དེ་རེད། སྣང་ཚུལ་འདི་རིགས་ནི་མི་ཡུལ་གྱི་ཆེ་དམའ་བའི་ནུས་ཤུགས་ཀྱིས་མི་ཡུལ་ལས་འདས་པའི་ནུས་ཤུགས་ཤིག་ལ་ཁས་ལེན་བྱས་པའི་རྣམ་པ་ཞིག་ཏུ་འདུག གནའ་རྫས་བརྟག་དཔྱད་པ་རྣམས་ཀྱིས་ཚོད་དཔག་བྱས་པ་ལྟར་ན། ལོ་ཁྲི་ཉི་ཤུ་ནས་སུམ་ཅུའི་ཡ་སྔོན་ཏེ། རྡོ་ཆས་རྙིང་མའི་དཀྱིལ་ལམ་མཇུག་ཙམ་ནས་ཆོས་ལུགས་དད་མོས་བྱུང་ཡོད་པར་བཤད་ཡོད། ༡༨༥༦ལོར་འཇར་མན་གྱི་ནི་ཅན་ཏ་ཐེ་གཙང་པོའི་ཉེ་ཁུལ་གྱི་ནེ་ཅན་ཏ་ཐེ་མི (尼安达特人) སྟེ། ནེ་མིའི་ཀླད་པའི་འགྱུར་རྡོ་རྙེད་པའི་ཀླད་པའི་གྲངས་ཚད་པེ་ཅིན་སྤྲ་མི་ལས་ཧའོ་གྲངས་ལྔ་བརྒྱས་མང་བར་བཤད་ལ། དེ་དག་ལ་རྣམ་པ་གསལ་བའི་དུར་ལས་ཀྱི་སྣང་ཚུལ་ཞིག་ཡོད་པ་ནི། ཕུང་རུས་ཀྱི་མཐའ་འཁོར་དུ་རྡོ་ལབ་དམར་པོ་དང་ལག་ཆ་སོགས་བཞག་ཡོད་པ་དེ་ཡིན་ལ། རྣམ་པར་ཤེས་པ་རྟག་བརྟན་དང་ཚེ་ཕྱི་མར་འཇིག་རྟེན་གཞན་དུ་འཕོ་བའི་ལྟ་བ་ཡོད་པའི་རྗེས་ཤུལ་རྙེད་ཐུབ་པར་བཤད། གོང་གསལ་གནས་ཚུལ་དག་ལས་ཤེས་ཐུབ་པ་ནི། མིའི་རིགས་ཀྱི་གདོད་མའི་ཆོས་ལུགས་དད་མོས་ལ་ཐོག་མར་བྱུང་བ་དང་། དེ་ནས་འཕེལ་རྒྱས་སུ་འགྲོ་བ། མཐར་ངོ་བོ་གཞན་དུ་འགྱུར་བ་བཅས་ཀྱི་གོ་རིམ་ལྡན་ཡོད་པ་མ་ཟད། ཕྱིས་ཀྱི་ཆོས་ལུགས་ཀྱི་དད་གུས་བསམ་བློ་དང་། དེ་དང་འཚམ་པའི་ཆོ་ག་སྒྲིག་འཛུགས་སོགས་གང་ཡིན་ཡང་། གདོད་མའི་དད་མོས་ཀྱི་རྨང་གཞིའི་འོག་བྱུང་པ་ཞིག་ཡིན་པ་ཤེས་ཐུབ། ང་ཚོ་བོད་ཀྱི་གདོད་མའི་ཆོས་ལུགས་དད་མོས་དང་ཆོ་ག་སོགས་ལའང་། རང་གི་རང་བྱུང་ཁོར་ཡུག་དང་སྤྱི་ཚོགས་འཕེལ་རྒྱས་ཀྱི་རྨང་གཞི་ཞིག་ཡོད་པས། བོད་ཀྱི་གདོད་མའི་ཆོས་ལུགས་དང་རང་བྱུང་དད་མོས་ཀྱི་རྨང་གཞི་ལས་བྱུང་བའི་གེ་སར་གྱི་གསོལ་སྒྲུབ་དད་མོས་དེ་ལའང་། གདོད་མའི་དད་མོས་ཀྱི་ཤན་ཞུགས་ཡོད་པ་མ་ཟད། བོད་མི་རིགས་ཀྱི་གདོད་མའི་དད་མོས་ནི་གེ་སར་གསོལ་སྒྲུབ་ཀྱི་གདོད་མའི་མ་ཕྱི་རུ་གྱུར་ཡོད་ལ། དེ་བས་གེ་སར་གསོལ་སྒྲུབ་ཁྲོད་དུ་གདོད་མའི་དད་མོས་ཀྱི་སྣང་ཚུལ་དང་བསམ་བློ་མང་པོ་ཞིག་ཀྱང་མཐོང་ཐུབ།
         ཉེ་རབས་སུ་གནའ་རྫས་གྲངས་ལས་འདས་པ་སྔོག་འདོན་བྱས་པ་ལས་ར་སྤྲོད་གསལ་བོ་ཐུབ་པ་ནི། སྲོག་ཆགས་དུད་འགྲོ་ལ་ཆོས་ལུགས་ཀྱི་འདུ་ཤེས་མེད་པས། དེ་ནི་མི་དང་ཁྱད་པར་ཆེ་བའི་ཕྱོགས་གཅིག་ཡིན་ལ། ཤིན་ཏུ་རིང་བའི་གནའ་དུས་སྤྲ་དང་སྔ་རབས་སྤྲ་མིའི་སྐབས་ལ་ཡང་ཆོས་ལུགས་འདུ་ཤེས་ཀྱི་ཤན་ཞུགས་མེད་ལ། དེ་བས་དངོས་གཙོ་སྨྲ་བ་དག་གིས་ཆེས་གདོད་མའི་དུས་ཀྱི་མི་རྣམས་ཀྱི་ཆོས་ལུགས་ནི། རང་ཉིད་ཀྱི་འབྱུང་ཁུངས་དང་ཁོར་ཡུག་ན་ཡོད་པའི་ཕྱི་རོལ་ཡུལ་གྱི་རང་བྱུང་གཉིས་ཀྱི་གོ་འཛོལ་གྱི་འདུ་ཤེས་དང་། ཆེས་གདོད་མའི་འདུ་ཤེས་ལས་ཐོན་པ་ཞིག་ཡིན་པར་གསུངས་བཞིན་ཡོད་དེ། དཔེར་ན་གདོད་མའི་མི་རྣམས་ཀྱིས་རང་ཉིད་ཀྱི་མེས་པོ་སྲོག་ཆགས་གཞན་ཞིག་དང་། སྐྱེ་དངོས་གཞན་ཞིག་ཏུ་བསམ་ནས་རུས་བླ་མཚོན་བྱེད་ཀྱི་བླ་དང་བླ་གནས་ཀྱི་རྟགས་མཚན་དང་ཚབ་བྱེད་ལ་དད་མོས་བྱེད་པ་ལྟ་བུ་སྟེ། གནའ་སྔ་མོའི་དུས་མི་རྣམས་ཀྱིས་ལྐོག་གྱུར་ལ་དབྱེ་ཞིབ་བྱེད་པའི་རིགས་སྟོབས་ཞན་པས། འཇིག་རྟེན་གྱི་བྱ་དངོས་ཐམས་ཅད་ལ་འགྲེལ་བཤད་ཡང་དག་པ་ཞིག་བྱེད་དཀའ། དེ་བས། མི་སོ་སོའི་རྟེན་གཞིར་གྱུར་པའི་འཇིག་རྟེན་འདིར། མི་རྣམས་ཐུན་མོང་གིས་ཁས་ལེན་པའི་ཐ་སྙད་ཅིག་དེ་བས་ཆགས་མི་སྲིད་ལ། ཐོན་སྐྱེད་ལག་ལེན་ཡང་འགོ་བརྩམས་མ་ཐག་པ་དང་། སྤྱི་ཚོགས་ཀྱི་ཐོན་སྐྱེད་ནུས་ཤུགས་ཤིན་ཏུ་ཞན་པ། ཐོན་སྐྱེད་ཐབས་ལམ་དང་ཤེས་རིག་གི་ཆུ་ཚད་ཆེས་དམའ་བ་དང་། མིའི་རིགས་ལ་ཚང་འོས་པའི་བསམ་གཞིགས་དང་འདུ་ཤེས་ཉིད་ཀྱི་ཁོ་ལག་དེ་བས་རྒྱས་ཐུབ་མེད་པས་ན། ཐུན་མོང་མིན་པའི་ལྟ་གྲུབ་དེའང་ཚོར་སྣང་གི་འདུ་ཤེས་ཁོ་ནར་བརྟེན་དགོས་ཤིང་། རང་ཉིད་དང་ཕྱིའི་རང་བྱུང་ཁམས་གཉིས་འདྲེས་རུང་དུ་འཛིན་པ་ལས། སོ་སོར་འབྱེད་པའི་ནུས་མཐུ་མེད། ཁོ་ཚོ་ཐད་ཀར་འཕྲད་པའི་རང་བྱུང་ཁམས་དང་རང་ཉིད་གཉིས་ཀྱི་འབྲེལ་བ་སྟབས་བདེ་ཞིག་སྣང་ངོར་འཆར་ཐུབ་པ་ལས། རྒྱ་ཆེ་ཞིང་གཏིང་ཟབ་པའི་བསམ་གཞིགས་ནི་གཏན་ནས་འཁོར་མི་སྲིད། དེ་བས་ན་རང་བྱུང་ཁམས་ཀྱི་ངོ་མཚར་ལ་འཕྲད་སྐབས། ཕྱི་ནས་རྣམ་འགྱུར་དང་ངག་ནས་སྒྲ་ཐོན་པ་བཅས་ནི། དེང་སྐབས་ཀྱི་དད་མོས་ཀྱི་ཆོ་ག་དང་གསོལ་འདེབས་ཀྱི་སྐད་ཆའི་ཚབ་ཡིན་སྲིད་ལ། ཀི་འདེབས་པ་དང་དངོས་པོ་རྡེབ་པའི་སྒྲ་ཆེན་པོས་གཅན་གཟན་གཏུམ་པོ་འགོག་ཐུབ་པ་ལྟ་བུའི་མཉམ་མྱོང་ལས། གསོལ་ཚིག་དང་ཆོ་གའི་དངོས་པོ། འཇིགས་སྐྲག་ལས་ཐོན་པའི་ངག་ལས། སྐྱབས་བཅོལ་གྱི་སྐད་ཆ་ཐོ་རེ་ལོང་ངེ་བྱུང་བ་ལ་བརྟེན་ནས། མཆོད་བསྟོད་ལྟ་བུས་རྣམ་པ་བྱུང་བར་འདོད། མཁས་དབང་ནམ་མཁའི་ནོར་བུའི་སྒྲ་ནི་མིག་གི་མཐོང་དུ་རུང་བའི་དངོས་པོ་ཞིག་མིན་ནའང་རྣ་བས་ཐོས་སུ་རུང་བ་དང་ཕན་ཚུན་གོ་བརྡ་སྤྲོད་དུ་རུང་བ་ཞིག་ཡིན་ལ། སྒྲ་ནི་སྐྱེས་བུ་སུ་ཡང་རུང་བ་ལ་འགོ་བའི་ཕྱྭ་དང་། དེ་དག་ཀྱང་སྐྱེས་བུ་དེ་ལ་འགོ་བའི་ལྷ་དང་སྲུང་མ་རྣམས་དང་ཐད་ཀར་འབྲེལ་ཆགས་པ་ཞིག་ཡིན་པར་མ་ཟད། སྒྲ་ནི་སྐྱེས་བུ་སུ་ཡང་རུང་བ་དེའི་བླ་དང་འབྲེལ་ཐག་གི་གཙོ་བོ་ཞིག་ཀྱང་ཡིན་སྟབས་སྒྲ་བླ་ཞེས་དགོངས་གཞི་རྒྱ་ཆེན་པོ་དང་ལྡན་པའི་ཚིག་ཅིག་ཡིན།[2]ཞེས་པ་དང་། གཞན་ཡང་དགྲ་ལྷ་དང་དགྲ་བླ། སྒྲ་ལྷ་རྣམས་དོན་གཅིག་སྟེ། བླའམ་ཡང་ན་དེ་དང་འབྲེལ་བ་དམ་པོ་ཡོད་པ་ཞིག་ཡིན་པར་གསུངས། གདོད་མའི་མི་རྣམས་ཀྱིས་སྒྲ་འདི་ལ་ནུས་མཐུ་ཁྱད་པར་བ་ཞིག་ཡོད་པར་འདོད་བཞིན་ཡོད་པས། མི་རིགས་མང་པོའི་ཆོས་ལུགས་ཆོ་གའི་ཁྲོད་ན་སྒྲ་སྣ་ཚོགས་ཀྱིས་ནང་དོན་གལ་ཆེན་ཟིན་ཡོད་དེ། ང་ཚོ་བོད་ལ་མཚོན་ནའང་། དགྲ་ལྷ་དཔངས་བསྟོད་ལྷ་དབང་ལ་གསང་བའི་བདག་པོས་གནང་བའི་ཆོ་ག་ལས། དགྲ་ལྷ་དང་པོ་ཇི་ལྟར་འབོད། ། དེ་ནས་དགྲ་ལྷ་ཅི་ཡིས་མཆོད། ། མཐའ་མར་དགྲ་ལྷ་ཇི་ལྟར་རྦད། ། དགྲ་ལྷ་དགྲ་ལ་ཇི་ལྟར་རྔམ། ། དེ་སྐད་ཙམ་ཞིག་ཞུས་པ་དང་། ། དགྲ་ལྷ་མཆེད་ཀྱི་ཞལ་ན་རེ། ། དང་པོ་ཀྱེེ་ཡིས་ངེད་བོས་ཤིག། བར་དུ་བསྭོ་ཡིས་ངེད་མཆོད་ཅིག། མཐའ་མར་ཧཱ་ཡིས་བོད་སྐུལ་ཅིག། དགྲ་ལྷ་དགྲ་བོའི་སྲོག་ལ་རྔམ། ། དགྲ་ལྷ་དགྲ་བོའི་ནོར་ལ་རྔམ། །[3]ཞེས་གསལ་བས། ཀྱེེ་ཡིས་སྤྱན་འདྲེན་པ་དང་། བསྭོ་ཡིས་མཆོད་པ། ཧཱ་ཡིས་སྐུལ་བའི་གོ་རིམ་ལ་བརྟེན་ནས། དགྲ་ལྷ་དགྲ་ཟླའི་སྲོག་སྙིང་ནོར་གསུམ་ལ་རྔམ་ཚུལ་བསྟན་ཡོད་པས་ཀྱང་ཤེས་སླ་ལ། བསང་མཆོད་ལས། ཀྱེེ་ལན་གསུམ་བརྗོད་པ་ལས། ། གོ་མཚོན་རྣམས་ལ་འོད་ཅིག་ཕྱུང་།། བསྭོ་བསྭོ་ལན་གསུམ་བརྗོད་པ་ལས། ། ཐམས་ཅད་དཔའ་བོའི་ངར་དང་ལྡན། ། ཧཱ་ཧཱ་ལན་གསུམ་བརྗོད་པ་ལས། ། དགྲ་ཁམས་ཐམས་ཅད་ཆམ་ལ་ཕོབ། ། སྲིན་པོ་བརྒྱ་ཡི་མགོ་བོ་བཅད། ། སྲིན་མོ་བརྒྱ་ཡི་སྣ་ཡང་བྲེགས། །[3]ཞེས། ཀྱེ་བསྭོ་ཧཱ་གསུམ་གྱི་བརྗོད་པ་ལ་བྱེད་ནུས་ཀྱང་མི་འདྲ་བ་རེ་ཡོད་པ་གསལ་བོར་བསྟན་ཡོད། འདི་ལྟ་བུ་གེ་སར་གསོལ་སྒྲུབ་ལས་ཀྱང་། ཆགས་མེད་རཱ་ག་ཨ་སྱེ་ཡི་གེ་སར་གྱི་བསང་མཆོད་དགྲ་བླ་དགྱེས་བྱེད་བདུད་རྩིའི་ཐིགས་པ་བཞུགས་སོ་ཞེས་པ་ལས། ཀྱེེ། ལྷ་ཀི་ཀི་ཀི་ལ་བསྭོ་བསྭོ་བསྭོ། ། གེར་མཛོད་གཉན་གྱི་སྤྲུལ་པ་སྟེ། ། ཁྲོམ་གེ་སར་དམག་གི་སྤྲུལ་པ་ནི། །[4]ཞེས་དང་། བོན་གྱི་སྤྲུལ་སྐུ་བློ་ལྡན་སྙིང་པོའི་གླིང་གེ་སར་བསང་མཆོད་བཞུགས་ཞེས་པ་ལས། བསྭོ། ལྷ་མཆོད་བསྟོད་གེ་མཛོ་གཉེན་པོ་ཁྱེད། ། གཉེན་སྐུ་ལྷ་གེ་མཛོ་ཡབ་སྲས་བསང་། ། གླིང་གེ་སར་དམག་གི་རྒྱལ་པོ་བསང་། ། ལྷ་ཀི་ཀི་ཀི་ལ་བསྭོ་བསྭོ། ། ......ཀི་བསྭོ་ཆའོ་ལྷ་རྒྱལ་ལོ།།[5]ཞེས་ཡོད་ལ། སྐབས་དེའི་གསོལ་མཆོད་ཀྱི་རྣམ་པ་དང་ནང་དོན་གྱི་ཆ་ནས་ཀྱེེ་ལྟ་བུ་དང་། བསྭོ་བསྭོ་ལྟ་བུ། ཧཱ་ཧཱ། ཀི་ཀི་བསྭོ་བསྭོ། ཧོ་ཧོ། ཆའོ། ལྷ་རྒྱལ་ལོ་ལྟ་བུའི་སྟབས་བདེ་ཡི་ངག་གི་སྒྲ་ཙམ་དང་ངོ་ཡི་རྣམ་འགྱུར་རམ་ལུས་ཀྱི་སྟངས་སྟབས་ཙམ་གྱིས་ཕ་རོལ་སྤ་བཀོང་བར་བྱེད་པ་དང་། ས་གཞི་རི་སྐང་འདར་བར་བྱེད་པའི་ཟིལ་ཤུགས་ངོམ་ནས་རང་ཉིད་ཕ་རོལ་གང་ལས་རྒྱལ་བར་འདོད་པའི་ཐབས་ཤེས་འཚོལ་བཞིན་ཡོད་དེ། ཚིག་དོན་གཉིས་ཧ་ཅང་སྟབས་བདེ་ཡིན་ཡང་། དེས་ཕྱིས་འབྱུང་གསོལ་མཆོད་འཕེལ་རྒྱས་ཐད་ལ་བྱེད་ནུས་ཆེན་པོ་ཐོན་ཡོད་པར་སེམས། དེ་དང་ལྷན་དུ་མཆོད་པའི་རྫས་དང་བསྟོད་པའི་ཚིག་གི་ཕྲེང་བ་ལ་བརྟེན་ནས་རང་ཉིད་སྲུང་བར་བྱེད་མཁན་དང་གཞན་མཐུ་སྟོབས་ཅན་གང་ཡིན་ཞིག་རང་གི་གྲོགས་སུ་འགུག་པར་བྱེད་པའི་མཆོད་གསོལ་དང་བཀུར་སྟི་བྱེད་པའི་སྲོལ་བྱུང་བ་ཤེས་ཐུབ། མིའི་ན་ཚ་བདེ་སྡུག་ཡོད་ཚད་ལྷ་འདྲེས་སྩོལ་བཞིན་ཡོད་པའི་ལྟ་བ་ཤུགས་དྲག་པས། དུས་ལྟར་ཆར་ཆུ་དང་ལོ་ལེགས་སྩོལ་མཁན་ལ་ལྷ་དང་། ན་ཚ་དང་ཆག་འཇིག་འདྲེན་མཁན་ལ་འདྲེའི་ཐ་སྙད་སྦྱར་ཏེ། ལྷ་ལ་སྐྱབས་འཇུག་དང་མཆོད་བསྟོད། འདྲེ་ལ་བསྟིང་ཚིག་དང་དམོད་ཚིག་བོར་ན་ནི། ལྷ་གྲོགས་སུ་འོང་བ་དང་འདྲེ་ཕར་ལ་སྐྲོད་པའང་སྐད་ཆའི་ནུས་མཐུ་ཡིན་པར་རློམ་སྟེ། ཡབ་མེས་གོང་མ་དག་གིས་བྱད་ཚིག་དང་བསྟོད་ཚིག་བཟླས་ན་ནི་སྟོབས་དང་ནུས་པ་བསྐྱེད་པར་མཐའ་གཅིག་ཏུ་རློམ་པ་ཞིག་གོ།
གཉིས་པ། གདོད་མའི་ཆོག་སྒྲུབ་ཀྱི་འཕེལ་རྒྱས་འོག་བོད་ཀྱི་གསོལ་མཆོད་དང་གེ་སར་གསོལ་སྒྲུབ་བྱུང་བ།
         བོད་གངས་ཅན་གྱི་ལྗོངས་འདིར་གནའ་སྔ་མོ་ནས་བཟུང་འགྲོ་བ་མིའི་རིགས་བྱུང་ནས་འཚོ་བ་རོལ་ཚུལ་ཆབ་མདོ་ཁ་རུབ་སོགས་ནས་ཐོན་པའི་གནའ་རྫས་ཀྱིས་བདེན་དཔང་བྱེད་ཐུབ། དེ་ཡང་རང་རེའི་བོད་ཡུལ་འདིར་འགྲོ་བ་མིའི་རིགས་བྱུང་ནས་རུས་ཚན་ཆེན་པོ་དྲུག་སྟེ། སེ་རྨུ་ལྡོང་སྟོང་དབྲ་འབྲུ་བཅས་བོད་མིའུ་གདོང་དྲུག་ཏུ་འབོད་པ་དེ་བྱུང་། གདོད་མའི་དུས་ཀྱི་མེས་པོ་དེ་རྣམས་ལ་ཤེས་རིག་གི་ཆུ་ཚད་ཞན་པ་དང་། རང་བྱུང་ཁམས་ཆེན་མོ་བསྒྱུར་བཅོས་བྱེད་པའི་གདེང་ཚོད་ཆུང་སྟབས། རང་བྱུང་ལྐོག་གྱུར་གྱི་སྣང་ཚུལ་མང་པོ་ཞིག་ཇི་བཞིན་རྟོགས་མ་ནུས་པས། བླ་གནས་བཀུར་བ་དང་ལྷ་གསོལ་ཀླུ་མཆོད་ཀྱི་ཆོ་ག་གཅིག་རྗེས་གཉིས་མཐུད་དུ་བྱུང་། གསོལ་ཡུལ་སྤྱན་དྲངས་ནས་གསོལ་ཟས་སོགས་ཀྱིས་མཆོད་པ་འབུལ་བ་ནི། སྐྱབས་སུ་རེ་བ། གྲོགས་སུ་བསྟེན་པ། བགེགས་སེལ་པ། འདོད་དོན་སྒྲུབ་པའི་ཆེད་ཡིན། དཔེར་ན་མི་དང་དུད་འགྲོའམ་སྐྱེ་དངོས་བར་གཉེན་ཉེ་དང་མགོན་སྐྱབས་ཀྱི་འབྲེལ་བ་མཆིས་པར་སེམས་ཡོད་ལ། རྗེས་སུ་རུས་ཚན་གྱི་ཚོ་ཁག་སོ་སོར་གྱེས་པ་དང་བསྟུན་ནས་རང་རང་ལ་དབང་བའི་མངའ་ཁུངས་མཆིས་ཏེ། རུས་མཛོད་སོགས་ན་རི་རྩེ་མོ་གསུམ་དེ་ལྡོང་ལ་ཐོབ། ། ལྡོང་ཞྭ་མགོ་མཐོ་བ་དེ་དོན་ཡིན། ། ཞེས་ཕྱུགས་ལས་གཉེར་ཅིང་མཐོ་སར་གནས་བཅས་ནས་མངའ་ཐང་ཆེ་བ་དང་། རི་རྩ་བ་གསུམ་དེ་འབྲུ་ལ་ཐོབ། ། རྒྱལ་ས་ནོན་པ་དེ་དོན་ཡིན། ། ཞེས་ཞིང་ཕྱུགས་གཉིས་ལྡན་གྱི་ས་ཆ་མང་པོ་བཟུང་ཡོད་པ་དང་། འགག་དོག་མོ་གསུམ་པོ་སྦྲ་ལ་ཐོབ། སྦྲ་དཔའ་རྩལ་ཆེ་བ་དེ་དོན་ཡིན། ཞེས་འགག་འཕྲང་དོག་མོ་བཟུང་ནས་རང་སྲུང་གཞན་འདུལ་གྱི་ལས་ལ་མཁས་པའི་དཔའ་རྩལ་འཛོམས་པར་གྱུར་ཞིང་། ཁོ་ཚོས་རང་ལ་དབང་བའི་ཁེ་ཕན་སྲུང་ཆེད་རང་སྲུང་གཞན་འདུལ་གྱི་ལས་ལ་ཞུགས་ཚེ། རང་སྲོག་འཚོ་བའི་སྐྱབས་རྟེན་ལ་སྲོག་ཆགས་མི་འདྲ་བ་བཀུར་ནས་ཆོག་སྒྲུབ་བྱས་ནས་སྐྱབས་བཅོལ་ཡོད། འབྱུང་རྩིས་ཉེར་མཁོ་བུམ་བཟང་ལས། གདོང་ནི་ས་ཁམས་ཤ་བ་བླ། ། འབྲུ་ནི་ཆུ་ཁམས་གཡག་ལ་བླ། ། སྦྲ་ནི་ལྕགས་ཁམས་རྐྱང་ལ་བླ། ། སྒོ་ནི་མེ་ཁམས་ར་ལ་བླ། ། སྒ་ནི་ཤིང་ཁམས་ལུག་ལ་བླ། །[6]ཞེས་པ་དེ་ཀུན་གྱི་བཤད་རྒྱུན་དུ་གྲུབ་ཡོད་ལ། དེ་ལས་ཤེས་ཐུབ་པ་ནི་རུས་ལྡོང་ཅན་གྱིས་བླ་ཤ་བར་བཀུར། འབྲུ་ཡིས་བླ་གཡག སྦྲ་ཡིས་བླ་རྐྱང་། སྒས་བླ་ལུག སྐོ་ཡིས་བླ་ར་ལ་བཀུར་ནས་རང་གི་རྒྱབ་བརྟེན་དུ་མཆོད་པར་བྱེད་དེ། འཛམ་གླིང་གི་མི་རིགས་སོ་སོའི་གདོད་མའི་ཤེས་རྨོངས་དུས་རབས་ཀྱི་གུ་དོག་བླུན་རྨོངས་ཀྱི་ལྟ་བ་དང་། རང་བྱུང་ཁམས་ལ་སྐྱབས་བཅོལ་ནས་མཆོད་པའི་རྣམ་པ་དང་གཅིག་མཐུན་དུ་འདུག
         རང་བྱུང་སྐྱེ་དགུར་དད་ཅིང་མཆོད་བཀུར་བྱེད་པ་ནི་གདོད་མའི་ཆོས་ལུགས་དང་ཆོ་གའི་ཆེས་ཐོག་མའི་རྣམ་པ་དེ་ཡིན་ཞིང་། དེའི་དད་པ་བྱ་ཡུལ་ནི་མི་རྣམས་ཀྱི་འཚོ་ཚིས་དང་དམ་པོར་འབྲེལ་བའི་ཉི་ཟླ་གཟའ་སྐར་དང་། རི་ཆུ་ནགས་ཀློང་སོགས་རང་བྱུང་གི་བྱ་དངོས་དང་། བྱ་བྱིའུ་འབའ་འབུ་དང་དུད་འགྲོ་གཅན་གཟན། རྩྭ་དང་རྩི་ཤིང་། འབྲུ་རིགས་སྣ་ལྔ་སོགས་སྲོག་ཆགས་དང་རྩི་ཤིང་གི་རིགས་ཐམས་ཅད་ཀྱང་ཡིན་པ་རེད། དད་མོས་འདིའི་རིགས་ལ་ས་བབ་དང་གནམ་གཤིས་ཀྱི་ཁྱད་ཆོས་བླ་ལྷག་ལྡན་ཏེ། དེ་ཡང་གདོད་མའི་མི་རྣམས་ཀྱི་དད་པ་བྱ་ཡུལ་ཕལ་ཆེ་བ་རང་རང་གནས་སའི་རང་བྱུང་ཁོར་ཡུག་དང་། རང་གི་ཐོན་སྐྱེད་ངལ་རྩོལ་སོགས་དང་འབྲེལ་བ་དམ་པས་རེད། དཔེར་ན། གངས་དང་རྫ་རི་མང་བའི་གནས་དེར་རི་ལྷར་དད་པའི་སྲོལ་ཡོད་པ་དང་། ཆུ་དང་མཚོ་མོ་མང་སར་ཆུ་ལྷར་དད་པ། རླུང་དང་བསེར་བུ་རྒོད་པའི་གནས་སུ་རླུང་ལྷར་དད་པ་སོགས། མདོར་ན། མི་རྣམས་ཀྱི་དུས་རྒྱུན་འཚོ་བ་དང་འབྲལ་ཐབས་མེད་པའི་རང་བྱུང་སྐྱེ་དགུར་དད་པའི་སྣང་ཚུལ་འདི་དག་ནི། རང་རང་གནས་སའི་ཁོར་ཡུག་གི་བབ་དང་བསྟུན་ནས་སོ་སོའི་དགོས་མཁོ་ལྟར་བློ་བཟོ་བྱས་པ་འབའ་ལས་མ་འདས་སོ། །
         གདོད་མའི་དད་མོས་ཁྲོད་ཀྱི་ཆོག་སྒྲུབ་ནི་ལོ་རྒྱུས་ཀྱི་རྒྱུན་རིང་ཞིང་གསང་བ་ལྐོག་གྱུར་གྱི་རིག་གནས་སྣང་ཚུལ་ཞིག་ཡིན་ལ། མིའི་རིགས་ཀྱི་སྤྱི་ཚོགས་བྱུང་བ་ནས་བཟུང་སྟེ། དེས་མི་རྣམས་ཀྱི་བསམ་སྦྱོར་གཉི་གར་ཤུགས་རྐྱེན་ཐེབས་ཡོད། ཆོག་སྒྲུབ་ནི་མིའི་རིགས་ཀྱིས་རང་འཁོས་དང་མཐུན་པའི་ཤེས་རིག་གིས་རང་གི་གནས་བབ་ལ་ཚོད་འཛིན་བྱ་མ་ཐུབ་ཅིང་། རང་ཉིད་དང་རང་བྱུང་ཁམས་ཀྱི་གནས་བབ་ཤེས་འདོད་ཀྱི་བློས་ཡང་ཡང་སྐུལ་བའི་འབྲས་རྟགས་སུ་མངོན་པ་དང་། མིའི་རིགས་སྤྲ་མི་ལས་ཡན་གར་གྱེས་ནས་ཡུན་རིང་མ་འགོར་བའི་བསམ་བློ་དང་ཤེས་ནུས་ཀྱི་བྱིས་པའི་གནས་སྐབས་སུ། མིག་ལམ་དུ་མངོན་པ་ནི་འཇིགས་རྔམ་ཆེ་ཞིང་རྒྱུས་མེད་ཀྱི་རང་བྱུང་ཁམས་ཡིན། དེ་བས་སྐྱབས་བཅོལ་བྱེད་པ་དང་ཆོ་ག་སྒྲུབ་པ་ནི་མིའི་རིགས་ཀྱི་སྤྱི་ཚོགས་ཀྱི་ཐོག་མའི་གནས་སྐབས་ཏེ། ཐོན་སྐྱེད་ནུས་ཤུགས་དང་བསམ་གཞིགས་ནུས་པ་གང་ཅིའི་ཐད་དུའང་ཤིན་ཏུ་ན་ཕྲ་བའི་སྐབས་ཀྱི་ཐོན་འབྲས་ཡིན་ལ། མིའི་རིགས་ཀྱིས་རང་བྱུང་ཁམས་ལ་ངོས་འཛིན་དང་བསྒྱུར་བཀོད་བྱེད་འདོད་ཀྱི་ཡོངས་ཁྱབ་ཀྱི་རྣམ་པ་ཞིག་ཏུ་ངེས། དེ་ནི་ཆོག་སྒྲུབ་དང་གསང་བའི་རྣམ་པ་སྤྱད་པ་ཞིག་ཡིན་རུང་། རང་བྱུང་ཁམས་ལ་རྒྱུས་ལོན་བྱེད་པའི་ཞོར་དུ་རང་གི་ཤེས་ནུས་ཀྱི་རྩལ་ཡང་ཇེ་མཐོར་སོང་ཡོད། ཐོན་སྐྱེད་ནུས་ཤུགས་དང་ཚན་རིག་ལག་རྩལ། བསམ་བློ་སོགས་གང་གི་ཆ་ནས་ཀྱང་ཆེས་ཆེར་འཕེལ་ཡོད་པའི་དེང་རབས་ཀྱིས་མིས་བལྟས་ཚོད་ལ། ཆོག་སྒྲུབ་ནི་བྱིས་བློས་བརྟས་པའི་གླེན་རྟགས་གླེན་རྟགས་ལྟ་བུར་མཐོང་སྲིད་ཀྱང་། སྤྲ་མི་ནས་ཡན་གར་གྱེས་ཏེ་ཅུང་མ་འགོར་ཞིང་། རང་གི་ཐོན་སྐྱེད་དང་བསམ་གཞིགས་ཀྱི་ནུས་པ་སོགས་གང་གི་ཆ་ནས་ཀྱང་ཤིན་ཏུ་ན་ཕྲ་བའི་གདོད་མའི་མི་རྣམས་ལ་མཚོན་ན། ཆོག་སྒྲུབ་ནི་རང་བྱུང་ཁམས་ལ་ཤེས་རྟོགས་བྱས་པའི་མཚོན་རྟགས་མངོན་གསལ་ཅན་ཞིག་ཡིན་ལ། མིའི་རིགས་ཤེས་རིག་གི་བགྲོད་ལམ་དུ་ཕྱོགས་པའི་མཚོན་རྟགས་གལ་ཆེན་ཞིག་ཀྱང་ཡིན། དེ་བས་ཆོག་སྒྲུབ་ནི་མིའི་རིགས་ལ་མཚོན་ན། བསམ་གཞིགས་ཀྱི་ནུས་པ་འཕེལ་བ་དང་རིག་གནས་དར་བར་དོན་སྙིང་གལ་ཆེན་ལྡན་པ་ཞིག་ཏུ་འཁུམས། ཆོག་སྒྲུབ་ནི་གདོད་མའི་དུས་ཀྱི་གལ་ཆེ་བའི་སྤྱི་ཚོགས་ཚོད་འཛིན་བྱ་ཐབས་ཤིག་ཀྱང་ཡིན་ཏེ། དཔེར་ན། རྔོན་པའི་ཆོག་སྒྲུབ་ཀྱི་སྐབས་སུ། མི་རྣམས་ཀྱིས་རི་དྭགས་ཀྱི་འདྲ་གཟུགས་ཅི་རིགས་ལ་མདས་རྒྱག་ཅིང་། དོན་དངོས་སུ་དེ་ལས་རི་དྭགས་རྔོན་པའི་ཤེས་བྱ་བསླབས་ཤིང་། རི་དྭགས་རྔོན་པའི་ཐབས་རྩལ་ལ་སྦྱོང་བརྡར་བྱེད་པའི་གོ་ཆོད་ཡོད། ཡང་དར་མའི་ཆོ་ག་ནི་ན་གཞོན་གང་དེ་ད་ནས་བཟུང་རང་གི་སྡེ་བ་ཚོ་བའི་ཁྲོད་དུ། མི་དར་མའི་དབང་ཆ་སྤྲད་བྱུང་པ་དང་། དེ་ལས་ཀྱང་གལ་ཆེ་བ་ནི་མི་དར་མའི་འགན་ཁུར་ཡོད་པ་དེ་ཡིན། ཆོག་སྒྲུབ་བར་འདུམ་ནི་འགལ་བ་ཅི་རིགས་སེལ་བར་བྱས་ཏེ། རང་གི་ཚོ་ཁག་དང་རུས་རྒྱུད་ཀྱི་ནང་གི་མཐུན་སྒྲིལ་གཏན་འཇགས་བྱ་བར་ནུས་པ་ཐོན་ཐུབ། དེ་བས་རིག་པ་ཅུང་རྒྱས་ཡོད་པའི་གདོད་མའི་མི་ཡིས་ཆོས་ལུགས་ཀྱི་ཆོག་སྒྲུབ་སྣ་ཚོགས་ལ་བརྟེན་ནས། རང་གི་ལས་དབང་དང་རང་བྱུང་ཁམས་བར་གྱི་འབྲེལ་བ་ཐག་གཅོད་བྱེད་བཞིན་ཡོད་དེ། དཔེར་ན་རང་གི་ཚེ་སྲོག་ཕྱིའི་རང་བྱུང་ཁམས་ཀྱི་རི་བྲག་སོགས་ལ་བཅོལ་བ་དང་། གནམ་དང་ཉི་ཟླ་ལ་སྐྱབས་བཅོལ་བ། བླ་གནས་དང་བླ་རྟེན་འགོད་པ་བཅས་བྱེད་ལ། སྐྱབས་བཅོལ་བ་ལའང་སེམས་ནས་ཡིད་ཆེས་པ་དང་ལུས་ནས་རྣམ་འགྱུར་སྟོན་པ། ངག་ནས་གསོལ་ཚིག་འདོན་པ་བཅས་ཀྱི་ཆོག་སྒྲུབ་མི་འདྲ་པ་མང་པོ་ཡོད་པས། གདོད་མའི་ཆོས་ལུགས་ཀྱི་རྣམ་པ་གྲུབ་པ་ཡིན་ལ། དེ་ཡིས་རྗེས་སུ་བྱུང་པའི་ཆོས་ལུགས་ཚད་ལྡན་དག་ལ་རྨང་གཞི་བསྐྲུན་ཞིང་མིའི་རིགས་ཀྱི་དཔལ་ཡོན་གཞན་པའི་འཕེལ་རྒྱས་ལའང་ནུས་པ་གལ་ཆེན་ཐོན་ཡོད།
         དེ་ཡང་། ཐང་ཡིག་གསར་རྙིང་ལས་བོད་ཆེན་པོའི་སྲིད་ལུགས་ཀྱི་སྐབས་སུ། བོད་ཀྱི་གནས་ཚུལ་མཚམས་སྦྱོར་བྱེད་སྐབས། ལུགས་ལ་འདྲེ་དང་མོ་མ་གཙིགས་སུ་ཆེ། རི་དྭགས་གཉན་ནི་ལྷ་རུ་བཀུར།[7]ཞེས་གནའ་དུས་སུ་རྒྱ་བོད་སོ་མཚམས་ན་གནས་པའི་སྒ་འ་ཞས་རུས་བླ་ལུག་ལ་བྱེད་པ་དེ། བོད་བྱིངས་ཀྱི་རུས་བླ་ཡིན་པར་ངོས་འཛིན་བྱས་པ་ལྟ་བུ་དང་། གཞན་ཡང་ ལོ་རྒྱུས་དང་དམངས་ཁྲོད་རྩོམ་རིག་ཁྲོད་བླ་མཚོ། བླ་ཤིང་། བླ་རྡོ། བླ་བྱ། བླ་ཉ། བླ་འབྲོང་སོགས་ཀྱི་ཐ་སྙད་མཆིས་པ་འདི་ལས། གདོད་མའི་བོད་མིས་དངོས་པོ་ཀུན་ལ་འདུ་ཤེས་ཡོད་པ་དང་། རུས་བླ་རྣམས་ལ་མཆོད་བཀུར་བྱས་ན་རྐྱེན་ངན་བར་ ཆད་སེལ་ཞིང་། རང་སྲུང་ནུས་པ་ཇེ་དྲག་ཏུ་འགྱུར་བའི་རེ་སྨོན་བཅངས་ཡོད། དེ་ལྟའི་རྨང་གཞིའི་སྟེང་དགྲ་བླའམ་དགྲ་ལྷར་མཆོད་བཀུར་བྱེད་པའི་སྲོལ་བྱུང་བ་ནི། དགྲ་ལྷའི་དཔངས་བསྟོད་ཀྱི་ཆོ་ག་མང་པོ་ལས་ཤེས། དེ་ཉིད་མཆོད་བཀུར་བྱེད་པའི་དམིགས་ཡུལ་ནི་རང་སྲུང་གཞན་འདུལ་གྱི་ཆེད་ཡིན་པ་མི་རིགས་གཞན་པ་དང་གཅིག་མཐུན་ཡིན། ཕྱིས་རང་བྱུང་ཁམས་ལ་བློ་ཁ་འཇུག་པའི་གཞི་ཁྱོན་ཇེ་ཆེ་དང་ཐོན་སྐྱེད་ལས་རིགས་ཀྱི་རྣམ་གྲངས་ཇེ་མང་ལ་སོང་བ་དང་བསྟུན། ལྐོག་ཏུ་གྱུར་བའི་རང་ བྱུང་སྣང་ཚུལ་གྱིས་འགྲོ་བ་མིར་ཐེབས་པའི་ཕན་གནོད་ལས་ལྷ་འདྲེ་དབྱེ་བ་བྱུང་། དེ་བས་ལྷ་འདྲེའི་མིང་གི་རྣམ་གྲངས་ཀྱང་ཇེ་མང་དུ་སོང་བར་མ་ཟད། ལྷ་དེ་རྣམས་བོད་མིའི་འཚོ་བའི་ཁོར་ཡུག་དང་བར་ཐག་ཇེ་ཉེ་དང་ཐོན་སྐྱེད་འཕེལ་རིམ་གྱི་འགྲོས་དང་མཐུན་པར་སྦྱར་ཡོད། དེ་ཡང་རྒྱལ་དབང་ལྔ་བ་བློ་བཟང་རྒྱ་མཚོའི་བསང་མཆོད་བཀྲ་ཤིས་འཁྱིལ་བ་ལས། སྤང་རྟོགས་ཡོན་ཏན་ཕ་མཐའ་གཞལ་དཀའ་བས། ། ཡེ་ཤེས་ལྷ་ཡི་ཚད་གཟུང་ག་ལ་ནུས། ། གྱ་གྱུའི་སེམས་ཀྱི་རོལ་བ་མཐའ་ཀླས་པས། ། འཇིག་རྟེན་ལྷ་འདྲེའི་གྲངས་ཀྱང་གཞལ་ནུས་སུ། །[8]ཞེས་གསུངས་པ་ལས། གོང་ནས་བཤད་པའི་ཆོག་སྒྲུབ་ཀྱི་གནས་ཚུལ་དང་ལྷ་འདྲེས་ཀྱི་ལྟ་བ་དག་ཀྱང་གདོད་མའི་མིའི་དད་མོས་ཀྱི་བསམ་བློའི་འོག་བྱུང་བ་ཤེས་ཐུབ་ལ། བོན་གྱི་མིའུ་རིགས་བཞི་ལྷ་སེལ་ལྷ་མཆོད་རྒྱས་པ་བཞུགས་པ་ལེགས་སོ། ། ཞེས་པ་ལས། སྲིད་པའི་ལྷ་དགུ་སྤྱན་འདྲེན་ནོ། ཕོ་ལྷ་དུང་མཁར་ནང་ནས་བྱོན། མོ་ལྷ་མཆོང་མཁར་ནང་ནས་བྱོན། དགྲ་ལྷ་ལྕགས་མཁར་ནང་ནས་བྱོན། སྲོག་ལྷ་དངུལ་མཁར་ནང་ནས་བྱོན། ཞང་ལྷ་གསེར་མཁར་ནང་ནས་བྱོན། ཡུལ་ལྷ་ཟངས་མཁར་ནང་ནས་བྱོན། མགོན་པའི་ལྷ་དང་སྐྱོབ་པའི་ལྷ། བསྟེན་པའི་ལྷ་དང་སྒྲུབ་པའི་ལྷ། རིགས་ཀྱི་ལྷ་རྣམས་སྤྱན་འདྲེན་ནོ། །[9] ཞེས་པ་འདི་ལས། སྟོན་གྱི་ཐོག་ལྷ་གསལ་པོ་དང་། དགུན་གྱི་ཕྱི་ལྷ་བྱིངས་གང་དང་། དཔྱིད་ཀྱི་ཆུ་ལྷ་བྱང་བཞུར་དང་། ཞིང་གི་འབྲས་ལྷ་ཕྱུག་མོ་དང་། མཁར་གྱི་རྩེ་ལྷ་ཐོག་པ་དང་། ཁྱིམ་གྱི་ཁྱིམ་ལྷ་དམའ་གཡང་དང་། ནང་གི་བ་ལྷ་ག་ཁྱུང་དང་། ཐབ་ཀྱི་ཐབ་ལྷ་ཡུ་མོ་དང་། སྐོ་ཡི་སྐོ་ལྷ་སྟག་གཡག་དང་། ར་བའི་ཕྱུག་ལྷ་བཞོན་མོ་དང་ཡུལ་གཞི་མཁར་ལ་གནས་པ་ཡི། ཡུལ་ལྷ་གཞི་བདག་ཐམས་བཅད་དང་། སྟག་གཡག་མི་ཡི་སྲོག་འཛིན་པའི། སྟངས་ཀྱི་ཕོ་ལྷ་རྒྱང་དགུ་དང་། དབྱལ་གྱི་མོ་ལྷ་རིགས་བཅུ་དང་། བྱིས་པའི་སྲོག་ལྷ་ཉམས་ཆེན་ལ། ཟས་ཕུད་བདུད་རྩི་བཅུད་དང་ལྡན།[10]ཞེས་ཡུལ་ལ་ཡུལ་ལྷ། ཆུ་ལ་ཆུ་ལྷ། ལམ་ལ་ལམ་ལྷ། ཁྱིམ་ལ་ཁྱིམ་ལྷ། ཐབ་ལ་ཐབ་ལྷ། ཕུག་ལ་ཕུག་ལྷ། སྐོ་ལ་སྐོ་ལྷ། མཁར་ལ་རྩེ་ལྷ། རིགས་རུས་ཀྱི་ཆ་ནས་རུས་ལྷ། ཕོ་མོའི་ཆ་ནས་ཕོ་ལྷ་དང་མོ་ལྷ། གཉེན་ཉེའི་ཆ་ནས་ཞང་ལྷ། ཕ་ལྷ། མ་ལྷ། བྱིས་ལྷ། གནས་ཡུལ་གྱི་ཆ་ནས་ཡུལ་ལྷ། ལྷན་ཅིག་སྐྱེ་ལྷ། ཚེ་སྲོག་འཚོ་བའི་ཆ་ནས་ལུས་ལྷ། སྲོག་ལྷ། དགྲ་ལྷ། ལས་རིགས་ཀྱི་ཆ་ནས་ཕྱུགས་ལྷ། ཞིང་ལྷ། ཚོང་ལྷ། ཕྱུགས་རིགས་ཀྱི་ཆ་ནས་རྟ་ལྷ། ནོར་ལྷ། ལུག་ལྷ། ར་ལྷ། རྒྱུ་འགྲུལ་གྱི་ཆ་ནས་གཞི་ལྷ། མགྲོན་ལྷ། བྱེས་ལྷ། འཚོ་ཚིས་ཀྱི་ཆ་ནས་ཟས་ལྷ། གོས་ལྷ། ནོར་ལྷ། གཡང་ལྷ་སོགས། ག་ས་གང་དུ་ལྷ་འདྲེ་གནས་པའི་བསམ་བློ་གྱ་ནོམ་པ་བྱུང་ཡོད་པ་ཤེས་ཐུབ། བོད་ལའང་གནའ་སྔ་མོ་ནས་ཆོས་ལུགས་བསམ་བློ་ཐུན་མོང་མིན་པ་ཞིག་གྲུབ་ཡོད་ལ། འདིའི་རྨང་གཞིའི་འོག་བོད་དུ་ཡོད་པའི་བསང་མཆོད་དང་བསྟོད་སྨོན། གཡང་སྒྲུབ་དང་བཟློག་པ་སོགས་ཀྱི་ཆོག་སྒྲུབ་དང་དེའི་གཞུང་ལུགས་སྟོན་པའི་ཡིག་ཆ་སྣ་མང་བྱུང་ཞིང་། གེ་སར་གསོལ་སྒྲུབ་ཀྱང་དེའི་ཡན་ལག་གི་གྲུབ་ཆ་གལ་ཆེན་ཞིག་ཏུ་གྱུར་ཡོད་པ་གསལ་པོར་ཤེས་ཐུབ། ཆོ་གའམ་ཆོག་སྒྲུབ་དག་ཀྱང་ལྷ་འདྲེ་དད་མོས་ཀྱི་བསམ་བློའི་རྨང་གཞིའི་འོག་བྱུང་པ་ཞིག་ཡིན་པས། གེ་སར་གྱི་གསོལ་སྒྲུབ་ཡིག་ཆ་ལྟ་བུའི་བོད་ཀྱི་ཆོས་ལུགས་ཆོ་ག་སྟོན་པའི་ཡིག་ཆ་དག་གདོད་མའི་ལྷ་འདྲེའི་དད་པའི་བསམ་བློའི་རྨང་གཞིའི་འོག་བྱུང་པ་ཞིག་ཡིན་དགོས། བོད་ཀྱི་ལྷ་དང་འདྲེ་ཞེས་པའི་ཐ་སྙད་ལ་མཁས་དབང་ནམ་མཁའི་ནོར་བུས་སྐྱེ་འགྲོ་སུ་ཞིག་གི་ཁམས་དབང་དང་བློའི་ནུས་པ་སོགས་རང་རེ་ལས་མཆོག་ཏུ་གྱུར་པའམ། ལེགས་པའི་ཆ་དུ་མ་དང་ལྡན་པ་ཞིག་ཡིན་ན། དེ་ལ་ལྷ་ཞེས་པའི་ཐ་སྙད་བྱེད་པ་དང་། ང་ཚོ་མིའི་འགྲོ་བ་ལས་བློ་ནུས་སོགས་དམན་པ་དང་། བསམ་སྤྱོད་རྣམས་ངན་ཞིང་རྩུབ་ལ། ཉེས་པའི་ཆ་དུ་མ་དང་ལྡན་པ་ཞིག་ཡིན་ན་དེ་ལ་འདྲེ་ཞེས་པའི་ཐ་སྙད་བྱེད་པ་སྟེ། བཟང་ངན་གཉིས་ལ་ལྟོས་ནས་ལྷ་དང་འདྲེའི་ཐ་སྙད་བྱེད་སྲོལ་ཡོད་པ་དེ་ནི། རྣམ་ཀུན་རྨོངས་དད་ཀྱི་ངོས་ལྷ་འདྲེ་གདོན་བགེགས་སུ་འཛིན་པའི་ལྟ་ཕྱོགས་དང་རྩ་བ་ནས་མི་འདྲ་བ་ཞིག་ཡིན་སྟབས། ལྷ་འདྲེའི་ལྟ་ཕྱོགས་ཙམ་ལ་མི་འདོད་པའི་གུ་དོག་བྱེད་དགོས་པ་གང་ཡང་མེད།[11]ཅེས་བསྟན་པ་ནི། ལྷ་འདྲེའི་འབྱུང་ཁུངས་དངོས་ནི་འཇིག་རྟེན་སྟེང་གི་སྐྱེ་འགྲོའི་ཕན་གནོད་ལས་བྱུང་བ་གསལ་བོར་བསྟན་ཡོད། དེ་བས་ལྷ་འདྲེ་དེ་རྣམས་མཉེས་བྱེད་ཀྱི་ཆོ་གའི་རིགས་རིམ་གྱིས་བྱུང་བ་ནི། དེབ་ཐར་ཀུན་གསལ་མེ་ལོང་ལས། ཁ་རུབ་ཅེས་པའི་ས་ཆ་དེའི་མཐོ་ཚད་ནི་རྒྱ་མཚོའི་ངོས་ལས་སྤྱི་ཁྲེ་སུམ་སྟོང་ཉིས་བརྒྱ་ཙམ་ཡོད། བརྟག་དཔྱོད་རོབ་ཙམ་བྱས་པར་གཞིགས་ན། གནའ་རྫས་དེ་རྣམས་ད་ནས་ལོ་བཞི་སྟོང་ནས་ལྔ་སྟོང་བར་ཕྱིན་ཟིན་པ་སྟེ། རྡོ་ཆས་གསར་མའི་དུས་རབས་ཀྱི་དངོས་པོ་ཞིག་རེད། གནའ་རྫས་ཐོན་ཡུལ་གྱི་རྒྱ་ཁྱོན་ནི་སྤྱི་ཁྲེ་གྲུ་བཞི་མ་ཆིག་ཁྲི་ལྷག་ཙམ་ཡོད། སྐབས་དེའི་དངོས་པོ་དང་རིག་གནས་ཀྱི་ དར་ཁྱབ་ནི་མི་རྣམས་ཧ་ལས་དགོས་པ་ཞིག་ཡོད། ད་ལྟ་དངོས་སུ་ཐོན་པ་དེར་ཁང་བ་རིགས་མི་འདྲ་བ་གཉིས་ཙམ་ཡོད་པར་མ་ཟད། རྡོ་བརྩིགས་ཀྱི་དབྱིབས་སྐོར་མོ་ཡིན་པའི་ལྷ་མཆོད་སའི་སྡིངས་ཆ། དེ་བཞིན་རྡོ་ཆས་དང་། རྫ་ཆས། རུས་ཆོས། འབྲུ་རིགས་སོགས་གནའ་རྫས་མང་པོ་ཞིག་ཡོད་པ་རེད། ཅེས་བསྟན་ཡོད།[12] དེ་ལ་བལྟས་ན། མ་མཐའ་ཡང་ལོ་ངོ་བཞི་སྟོང་དང་ལྔ་སྟོང་ཡན་ཆད་ནས་བོད་འདིར་གཞི་རྒྱ་ཆེ་བའི་ལྷ་མཆོད་ཀྱི་ཡུལ་སྲོལ་ཡོད་པ་གཞི་ནས་ཤེས་ཐུབ། ལྷ་མཆོད་ཡུལ་སྲོལ་དང་དེ་མཐུན་གྱི་ཆོག་སྒྲུབ་ཡོད་པས། ད་གཟོད་བོད་ཀྱི་གསོལ་མཆོད་དང་གེ་སར་གསོལ་སྒྲུབ་ལྟ་བུའི་ཆོས་ལུགས་ཆོ་གའི་གཞུང་ལུགས་མང་པོ་བྱུང་པ་ཡིན་ནོ། །
གསུམ་པ། རུས་བླར་དད་པའི་བསམ་བློའི་འོག་བོད་ཀྱི་གསོལ་མཆོང་དང་གེ་སར་གསོལ་སྒྲུབ་བྱུང་བ།
         རུས་བླ་མཚོན་བྱེད་དུ་འཛིན་པའི་དད་མོས་ནི་གདོད་མའི་དུས་ཀྱི་མིའི་རིགས་ཀྱི་ཧ་ཅང་བླུན་རྨོངས་དང་ཤིན་ཏུ་མི་གསལ་བ། ཆེས་གདོད་མའི་ལྟ་བའི་ཁྲོད་དར་བའི་ཆོས་ལུགས་དད་མོས་ཀྱི་སྣང་ཚུལ་ཞིག་ཡིན། རུས་རྒྱུད་ལམ་ལུགས་དར་བཞིན་པའི་གོ་རིམ་ཁྲོད་བྱུང་བ་ཞིག་ཀྱང་རེད། དེ་དུས་གནའ་བོའི་མིས་རུས་རྒྱུད་ཀྱི་འབྱུང་ཁུངས་གནད་དོན་དེར་འགྲེལ་བཤད་བྱེད་ཐབས་བྲལ་བས། མི་དང་དུད་འགྲོའམ་སྐྱེ་དངོས། ཐ་ན་རང་བྱུང་ཁམས་ཀྱི་ཕྱིའི་སྣང་ཚུལ་དབར་དམིགས་བསལ་གྱི་འབྲེལ་བ་ཞིག་ཡོད་པར་བསམ་བཞིན་ཡོད་པ་མ་ཟད། མིའི་རིགས་རང་དང་སྲོག་ཆགས། ཡང་ན་སྐྱེ་དངོས་ཀྱི་དབར་ཡང་གཉེན་ཉེའི་འབྲེལ་བ་ཡོད་པའི་སྟོང་བསམ་འཁྱེར་གྱི་ཡོད། ད་རུང་མིའི་རིགས་ཀྱི་རུས་རྒྱུད་ཀྱི་ཁོངས་མི་དག་གི་འབྱུང་ཁུངས་ནི། སྲོག་ཆགས་སམ་སྐྱེ་དངོས་ཤིག་ཡིན་པར་ངོས་འཛིན་བྱས་ཤིང་། སྲོག་ཆགས་དང་སྐྱེ་དངོས་ཁ་ཤས་ཤིག་མེས་པོ་དང་། ཡང་ན་སྲུང་མ་མཚོན་བྱེད་གཅིག་ཏུ་བརྩིས་ཏེ་དད་མོས་བྱེད་པ་དང་། ཡང་སྐོས་སུ་རུས་བླ་མཚོན་བྱེད་དེ་རུས་རྒྱུད་ཀྱི་མཚོན་རྟགས་སུ་ངོས་འཛིན་བྱེད་པའང་ཡོད།   རང་ཅག་བོད་མི་རིགས་ལ་མཚོན་ནའང་། མིའི་རིགས་འཕེལ་རྒྱས་ཀྱི་ཆོས་ཉིད་དང་མཐུན་པར་ཐོག་མར་སྤྲ་ནས་མིར་གྱུར་ཞིང་། དེ་ནས་རིམ་བཞིན་གནའ་རབས་ཀྱི་མི་དང་། མི་གསར་མ། ཀླ་ཀློའི་དུས་རབས། ཤེས་རྨོངས་ཀྱི་དུས་རབས། ཤེས་རིག་ལྡན་པའི་དུས་རབས་བཅས། ལོ་རྒྱུས་ཀྱི་དུས་རིམ་ངེས་ཅན་ཞིག་བརྒྱུད་མྱོང་ཡོད་པ་དང་། དེ་འདྲའི་དུས་ཡུན་རིང་པོའི་འཕེལ་འགྱུར་ཁྲོད། ཀླ་ཀློར་གནས་པའི་ཡ་ཐོག་གི་མེས་པོ་རྣམས་ཀྱིས་བསམ་གཞིགས་ཀྱི་འདུ་ཤེས་ལ་བརྟེན་ནས། སྣོད་བཅུད་ཀྱི་གནས་པ་དང་། རང་བྱུང་གི་ཆགས་འཇིག དུས་བཞིའི་འགྱུར་ལྡོག མིའི་རིགས་ཀྱི་སྐྱེ་རྒ་ན་འཆི་སོགས་ཀྱི་རང་བྱུང་ཆོས་ཉིད་ལ་ངོས་འཛིན་དང་བསམ་གཞིགས་བྱེད་སྐབས། རྗེས་དཔག་བློ་ཡིས་དཔྱད་པ་གཏོང་བ་ཙམ་ལས། ཚན་རིག་དང་མཐུན་པའི་བསྡོམས་ཚིག་འཇོག་དཀའ་བར་གྱུར་པས་ན། ཁོ་ཚོས་རང་བྱུང་སྣང་ཚུལ་གྱི་ཆོས་ཉིད་དེ་དག་རང་བྱུང་ལས་འདས་པའི་འདུ་ཤེས་ཤིག་གི་དབང་སྒྱུར་ལས་བྱུང་བར་འདོད་དེ། གདོད་མའི་མིའི་འཇིག་རྟེན་ལྟ་ཚུལ་དེ་རང་བྱུང་སྐྱེས་དངོས་ཐམས་ཅད་ལ་བླའམ་འདུ་ཤེས་ཡོད་པར་དགོངས་ཤིང་། དེ་ནས་དུས་ཡུན་རིང་པོར་རང་བྱུང་ཁམས་ཀྱི་མི་ལས་བརྒལ་བའི་ནུས་པར་ཡི་རང་དང་སྐྱབས་བཅོལ་བཅས་བྱས་པས། རང་བྱུང་ཁམས་ལ་དད་པའི་སྲོལ་བྱུང་བ་རེད། དེ་ལྟར་ཡ་ཐོག་གི་རང་རེའི་མེས་པོ་རྣམས་ཀྱིས་རང་བྱུང་ཁམས་ལ་དད་པ་བྱས་པ་དང་ཆབས་ཅིག ཁོ་ཚོས་རང་གི་ཚེ་སྲོག་གི་རིན་ཐང་ལ་ངེས་ཤེས་རྙེད་ནས། རང་ཉིད་ཀྱི་བླའམ་ཚེ་སྲོག་དེ་མིའི་སྟོབས་ཤུགས་ལས་བརྒལ་བའི་རང་བྱུང་ནུས་མཐུ་མཐའ་དག་སྟེ། རི་དང་མཚོ་ལྟ་བུའི་ཡུལ་བཙན་ས་དང་། ལྕགས་དང་རྡོ་ལྟ་བུའི་དངོས་པོ་སྲ་མོ། སྟག་དང་འབྲོང་ལྟ་བུའི་སྲོག་ཆགས་རྒོད་པོ་བཅས་ཀྱི་སྟེང་ལ་བཅོལ་བས། མིའི་རིགས་ལ་རང་གི་ཕུང་ཁམས་ལས་འདས་པའི་བླ་གནས་བཙལ་བའི་སྲོལ་ཕྱེས་པ་དང་། དེའི་དབང་གིས་ནམ་ཞིག་བླ་གནས་སུ་བཀོད་པའི་སྣོད་བཅུད་ཀྱི་ཆོས་དེ་དག་ལ་རྒྱུན་ལྡན་མ་ཡིན་པའི་སྣང་ཚུལ་བྱུང་ན། བླ་བདག་དེའི་དབང་ཐང་ཉམས་པའི་སྔ་ལྟས་སུ་འཛིན་གྱིན་ཡོད་དེ། སྲོག་གི་བཙན་རྫོང་ལྟ་བུའི་བླ་གནས་མ་བཏུལ་ན། བླ་བདག་གི་ཚེ་སྲོག་ལ་གནོད་པ་ཅི་ཡང་མི་འབྱུང་བར་སྙམ་བཞིན་པའི་འདུ་ཤེས་བཟུང་ཡོད་པ་ནི། བོད་ཀྱི་བླའི་དད་མོས་རིག་གནས་ལ་དཔྱད་ན་ཤེས་ཐུབ།
         མེ་གླིང་བྱང་མའི་ཧིན་ཇིན་མིའི་ཡུལ་སྐད་དུ(རུས་བླ་མཚོན་བྱེད)དམ། OTEMཞེས་པའི་ཐ་སྙད་ཀྱི་ཐོག་མའི་སོ་དོན་ནི་ཁོའི་རུས་རྒྱུད་དམ་ཁོའི་གཉེན་ཉེའི་རིགས་ཞེས་པ་ཉིད་ཡིན་པར་གྲགས། རུས་བླ་མཚོན་བྱེད་དུ་འཛིན་པའི་དད་མོས་ནི་འཛམ་གླིང་གི་རང་བཞིན་ཅན་ཞིག་ཡིན་པ་མ་ཟད། འཛམ་གླིང་ཡུལ་གྲུ་ཀུན་ཏུ་ཡོད་པའི་སྣང་ཚུལ་ཞིག་ཀྱང་རེད། ང་ཚོས་འབྲེལ་ཡོད་ཀྱི་དཔྱད་གཞིའི་ཡིག་ཆ་དུ་མ་ལས་ཤེས་རྟོགས་ཐུབ་པ་ནི། ཨོ་གླིང་དུ་རུས་བླ་མཚོན་བྱེད་གཙོ་བོ་སྲོག་ཆགས་དང་སྐྱེ་དངོས་གཉིས་ཡོད་པ་མ་ཟད། ད་དུང་སྤྲིན་པ་དང་སྨུག་པ། ཉི་ཟླ། འཇའ་ཚོན། ལྷག་པ། དུ་བ། ཆུ། རྒྱ་མཚོ་བཅས་ཀྱང་ཡོད་ལ། ཚོ་ཁག་སོ་སོར་རང་ཉིད་ཀྱི་རུས་བླ་མཚོན་བྱེད་རྟེན་ཁྱད་པར་བ་དང། ཚོ་པ་ཁག་རེར་རུས་རྒྱུད་ཀྱི་རུས་བླ་བཅུ་གྲངས་ནས་བརྒྱ་གྲངས་བར་ཡོད། བོད་ཀྱི་མེས་པོ་རྣམས་ཀྱིས་ཀྱང་ཕྱིའི་འཇིག་རྟེན་གྱི་ཁམས་ན་བླ་གནས་ཡོད་པར་ངེས་འཛིན་བྱས་ཡོད་དེ། རང་རེ་བོད་ལ་མཚོན་ན་ཡང་རང་བྱུང་ཁམས་ཀྱི་རི་དང་བྲག མཚོ་དང་མཚེའུ། ལྕགས་དང་རྡོ། ལྗོན་ཤིང་གི་རིགས་སོགས་ཐུན་མོང་མ་ཡིན་པའི་རང་བྱུང་སྣོད་ཀྱི་བཀོད་པ་དེ་དག་ལ་རྣམ་ཤེས་ཡོད་དེ། མི་ནི་སྟོབས་ཞན་ཞིང་ཉམ་ཆུང་ཡིན་པས་མིའི་ཤ་གཟུགས་ཀྱིས་གྲུབ་པའི་ལུས་རྟེན་ལས་ཕྱིའི་རང་བྱུང་དངོས་པོ་རི་བྲག་སོགས་ལ་སྲ་བརྟན་འགྱུར་མེད་ཀྱི་རང་བཞིན་ལྡན་ཞིང་། དེ་སྐྱབས་སུ་བཟུང་ནས་བླ་དང་སྲོག་དེར་བཅོལ་ན་བགེགས་དང་བར་ཆད་ལས་རྒྱལ་ཐུབ་པའི་ལྷ་སྒྲུང་གི་འདུ་ཤེས་ཟབ་མོ་ཆགས་ཡོད། ཚེ་སྲོག་གི་རྒྱུན་བསྲིངས་པ་དང་འཆི་བདག་གི་འཇིགས་ཉེན་ལས་ཐར་བར་དམིགས་ནས་རང་བྱུང་ཁམས་ཀྱི་ནུས་མཐུ་ལྟ་བུར་གྲུབ་པའི་ཡུལ་བཙན་ས་དང་། དངོས་པོ་སྲ་མཁྲེགས་ཅན་རྣམས་རང་གི་བླ་གནས་སུ་བཀོད་པའི་གནའ་བོའི་ཆེས་ཐོག་མའི་ཆོས་ལུགས་དད་མོས་སམ་འཇིག་རྟེན་ལྟ་ཚུལ་ཞིག་སྟེ། བོད་ཀྱི་ལོ་རྒྱུས་ཡིག་ཚང་དག་ན་གངས་ཏི་སེ་བོན་གྱི་བླ་རི་ཡིན་པར་བརྗོད་པ་ལྟ་བུའི་མཐོང་ཆོས་མང་དུ་ཡོད་དེ། དེ་ཡང་བོད་ཀྱི་ལོ་རྒྱུས་སྔ་གྲས་རྣམས་ན་གནོད་སྦྱིན་ནག་པོ། རེ་ལྡེ་མགོན་གཡག་བདུད། སྲིན་པོ་གཉའ་རེངས་ཁྲག་མིག དམར་འཇམ་ལྷ། རྨུ་རྒྱལ་ཁོ་རྗེ། ཀྲོག་ཀྲོག་འདྲེ། མ་སངས་རུས་དགུ། ཀླུ། རྒྱལ་པོ། འགོང་པོ་སྤུན་དགུ་ཞེས་པའི་ཐ་སྙད་མཆིས་པ་རྣམས་ནི། ལྷ་སྒྲུང་ལས་བཤད་པའི་གནོད་སྦྱིན་དང་། བདུད་སྲིན། རྨུའམ་དམུ། ལྷ་ཀླུ། འདྲེ། རྒྱལ་འགོང་ཙམ་མིན་པར་གདོད་མའི་མེས་པོ་ཚོའི་མཛད་སྤྱོད་ལ་དམིགས་ནས་བཏགས་པའི་མིང་སྟེ། ལུས་སྟོབས་ཆེ་ལ་ཤ་དམར་ཟ་ཞིང་ཁྲག་བཏུང་བ་ལ་གནོད་སྦྱིན་དང་བདུད་སྲིན། དམར་ལ་སྲེད་པ་ཇེ་ཆུང་དང་སྤྱོད་པ་ཇེ་འཇམ་དུ་སོང་བ་ལ་དམར་འཇམ་ལྷ་དང་། ཟས་ནོར་ལོངས་སྤྱོད་ཅུང་ཟད་འཛོམས་ལ་སེམས་ཀྱི་རང་བཞིན་མ་དུལ་བར་དམུ་རྒོད་ཀྱི་རང་གཤིས་ལྡན་སྐབས་རྨུའམ་དམུ་དང་། བློ་རིག་ཅུང་ཟད་རྒྱས་ཏེ་གཡོ་ཇུས་འགོད་པར་ཕྱོགས་པའི་སྐབས་ལ་འདྲེ་དང་། སྐད་ཆའི་བརྡ་སྤྲོད་པ་ལ་ཅུང་གཏན་ཚིགས་ལྡན་ལ་རིགས་ཚན་ཇེ་མང་དུ་འཕེལ་ཏེ་རུས་ཚོ་དགུ་གྱེས་པའི་སྐབས་ལ་མ་སངས་རུས་དགུ། མཚོ་ངོགས་དང་གཙང་འགྲམ་དུ་གནས་སྤར་ཏེ་དེ་དག་ལ་བརྟེན་ནས་འཚོ་གནས་བྱེད་ཅིང་འབྱོར་བ་ཅུང་ཟད་རྒྱས་ན་ཀླུ་དང་། གཞན་གྱི་རྒྱུ་ནོར་གསོག་འབུག་ལ་ཧབ་ཐོབ་སྐྱེས་ནས་བརྐུ་འཕྲོག་གི་ལས་བྱེད་མཁན་ལ་རྒྱལ་པོ་དང་འགོང་པོའི་མིང་བཏགས་པར་བཤད་ལ། དེ་རྣམས་འཇིག་རྟེན་ན་འཚོ་དུས་འཁོར་འབངས་ཀྱིས་གཞན་ལས་ཁྱད་འཕགས་སུ་འདོད་དེ་ཟས་སོས་ཀྱིས་མཆོད་པ་དང་། འདས་ཚེ་གཤིན་པོར་འདས་མཆོད་བྱས་ན་རང་ལ་དཔུང་གཉེན་མཛད་པའི་འདུ་ཤེས་བཟུང་ཡོད། དེ་བས། དེ་རྣམས་ཀྱི་མིང་ལ་གནོད་སྦྱིན། ལྷ་ཀླུ། བདུད་སྲིན། མ་སངས། འདྲེ། དམུ། རྒྱལ་འགོང་རྣམས་བོད་ཀྱི་གསོལ་མཆོད་ན་མཐོང་པ་ཕྱི་རབས་པས་དྲན་གསོ་བྱས་པ་ལས་བྱུང་བར་སེམས། བོན་གྱི་དབུ་ནག་མིའུ་འདྲ་ཆགས་ཞེས་པ་ལས་མི་རྒྱུད་གྲོལ་ཚུལ་བསྟན་པ་ལས། རང་རེ་དབུ་ནག་གི་མི་ཞེས་པ་འདི། དང་པོ་བྱུང་པའི་ཕུག་བཙུན་སྟེ། འོད་གསལ་གྱི་ལྷའི་གདུང་ལས་གྲོལ། བར་དུ་སྲིད་པའི་བརྒྱུད་འཕེལ་སྟེ། ཕྱྭ་དམུ་གཙུག་གསུམ་གཉན་དང་བཞི། ཡེ་ངམ་གཉིས་དང་དྲུག་དུ་སྲིད།[13]ཅེས་མི་ཡི་ཆད་ཁུངས་ལྷ་ཡིན་པ་དང་རྗེས་སུ་རྒྱུད་འཕེལ་སྟེ་ཕྱྭ་དམུ་གཙུག་གསུམ་གཉན་དང་བཞི། ཡེ་ངམ་གཉིས་དང་དྲུག་ཏུ་གྱེས་པར་བསྟན་པ་ཡང་བོད་ཀྱིས་ཡབ་མེས་ལྷ་རུ་འདོད་དེ་མཆོད་བཀུར་བྱེད་བཞིན་པ་ཤེས་ཐུབ་ལ། དེ་ལས་ཕྱྭ་ནི་ལྷ་དང་གཡང་། ཕོ་ལྷ་སོགས་དོན་མང་པོ་ཞིག་ལ་འཇུག་མོད། ལྷ་རིགས་ཀུན་གྱི་ཡབ་སྲིད་པ་སང་པོ་འབུམ་ཁྲིའི་བུ་ཡིན་པ་དང་དེའི་མིང་ལ་ཕྱྭ་རྗེ་རིང་དཀར་ཟེར། སྲོག་ལྡན་ཐམས་ཅད་ཀྱི་ཚེ་སྲོག་གི་བདག་པོ་སྟེ་བོན་གྱི་དད་མོས་ལྟར་ན། རིགས་རྒྱུད་འབྱུང་སའི་མེས་པོའི་ལྷ་ཞིག་ཏུ་ངོས་འཛིན་པར་བྱེད། དེ་ལས་གཞན་བཀའ་ཐང་སྡེ་ལྔ་རྒྱལ་པོ་བཀའི་ཐང་ཡིག་གི་སྲོང་གི་བང་སོ་ཇི་ལྟར་མཚོན་ཚུལ། རྒྱས་བཏབ་རྗེས་ལ་ནང་བློན་དེ་ཕྱིར་སྲུང་། ། མཆོད་པའི་དུས་ནི་གུང་ལ་གཤེགས་པ་ཡི། ། རྒྱལ་གྱི་ཉི་མར་སྲོང་གི་བང་སོ་མཆོད། ། ཕྱི་རབས་རྒྱལ་པོ་འདས་དུས་གང་ཡིན་ལ། ། རྒྱལ་བརྒྱུད་རྗེ་འབངས་འཁོར་དང་བཅས་པ་ཡིས། ། མཆོད་པའི་ལོངས་སྤྱོད་སྤྱན་གཟིགས་སྣ་ཚོགས་བཏེག། བཞེངས་ཀྱི་ལྷ་ཁང་ནང་དུ་བྱོན་ནས་ནི། ། དུར་འབུད་དབང་པོའི་དྲུང་དུ་བཏང་ནས་སུ། ། སང་གི་ཉི་མ་སྲོང་གི་བང་སོ་མཆོད། ། གཤིན་པོ་ཐམས་ཅད་བྱེས་ཀྱི་ལུང་པར་སོང་། ། དེ་སྐད་སྨྲས་ནས་མཆོད་པ་རྒྱས་པར་བྱེད། ། ཕུད་དང་ནོར་དང་གོས་ལ་སོགས་པ་དང་། ། རྟ་ཕྱུགས་རྐང་འགྲོས་མཆོད་པའི་རྫས་རྣམས་ཀྱིས། ། མཆོད་པ་ཚར་ནས་ལྷག་མ་ཤུལ་དུ་སྤུངས། ། གཤིན་པོ་ཤོག་ལ་དེ་ལས་ཟོ་ཞིག་བསྔོ། ། ཕྱི་མིག་མི་ལྟ་རང་གི་གནས་སུ་འབྱོན། །[14]ཞེས་པ་ལས་ཤེས་ཐུབ་པ་ནི། ཆོས་རྒྱལ་སྲོང་བཙན་སྐམ་པོའི་སྐབས་སུ་བོད་ལ་མེས་པོར་འདས་མཆོད་ཀྱི་ཆོ་ག་བྱེད་པའི་སྲོལ་ཡོད་པ་མ་ཟད་དེ་ལ་བསྔོ་བ་ཡང་ཡོད་པས། བོད་ཀྱི་གསོལ་མཆོད་ཀྱི་ཆོ་ག་འདི་གནའ་སྔ་མོ་ནས་དར་ཡོད་ལ། དེ་ནི་མེས་པོར་མཆོད་པ་དང་རུས་བླར་དད་པར་འབྲེལ་བ་དམ་པོ་ཡོད་པ་ཤེས་ཐུབ།
         དེ་ཡང་གནའ་བོའི་མིའི་རིགས་ཀྱིས་མིང་བཏགས་པའི་རུས་རྒྱུད་ཁག་སོ་སོས་བརྩི་བའི་སྲོག་ཆགས་དག་རང་གི་མེས་པོ་རང་ཡིན་པར་འདོད་པ། དཔེར་ན། ཞིང་ཧིན་ཊིར་མིས་གྲོང་ཚོ་སོ་སོར་འཛུལ་སའི་སྒོ་འགྲམ་དུ་མཐོ་ཚད་ཧོ་ཁྲུ་སུམ་ཅུ་ལྷག་ཙམ་ཀྱི་རུས་བླ་མཚོན་བྱེད་ཀྱི་རྟགས་མཚན་བཀོད་ཡོད་ཟེར། ཨི་རོ་ཁུའུ་ཟིའི་མིས་སོ་སོའི་རུས་བླ་མཚོན་བྱེད་ཀྱི་སྲོག་ཆགས་ཀྱི་ལྤགས་པ་ཡང་སྡོད་ཁང་གི་སྟེང་ལ་འགེབས་སྲོལ་ཡོད་པར་བཤད་ལ། དཔེར་ན་ཨོ་གླིང་དུ་བྱི་བ་བྲང་ཁུག་ཅན་རང་གི་རུས་བླ་མཚོན་བྱེད་དུ་འཛིན་མཁན་གྱི་རུས་རྒྱུད་མི་སྣ་ལ་བྱི་ལ་བྲང་ཁུག་ཅན་གྱི་སྐོར་གླེང་ཚེ། ཁོ་ཚོས་དེ་ནི་ངའི་གཅུང་པོའམ་ངའི་ལུས་སྟེང་གི་ཤ་ཡིན་ཞེས་བརྗོད་ལ། གནའ་རབས་ཨི་ཇི་ཕ་ཁྲེ (ECYDT) ཡི་རུས་རྒྱུད་ཁག་གི་སྲུང་མ་མང་ཆེ་བར་རུས་རྒྱུད་དེའི་རུས་བླ་མཚོན་བྱེད་སྤྱད་ནས་མཚོན་གྱི་ཡོད་པ་ནི། སེང་གེ་དང་གཟིག གཙོས། རི་བོང་། ཆུ་གླང་། ཁྱི་སོགས་ཡིན། དེ་མིན་ཀེ་རི་སིའི (GREECE) ཨ་ག་ཐི (AGATAY) མིས་རི་སྐྱེས་དོམ་ཉིད་རུས་རྒྱུད་དུ་འདོད་པ་དང་། གནའ་རབས་ཨ་ཐེན་ས (ATHENS) ཡི་གཞོན་ནུ་མ་ཚོས་རི་སྐྱེས་དོམ་ལ་ཕྱག་འཚལ་བཀུར་སྟི་བྱེད་སྐབས་དོམ་ལྤགས་གྱོན་ཞིང་རང་ཉིད་དོམ་ཡིན་པར་བརྗོད། གནས་ཚུལ་འདི་དག་གི་ཐོག་ནས་ཀེ་རི་སིའི་མི་རྣམས་ལ་རུས་བླ་མཚོན་བྱེད་འཛིན་པའི་དད་མོས་བརྟན་པོ་ཡོད་པ་མངོན། རང་རྒྱལ་གྱི་རྒྱ་རིགས་ས་ཁུལ་འགའ་ཞིག་ཏུའང་རུས་བླ་མཚོན་བྱེད་ཀྱི་སྲོལ་དར་ཁྱབ་ཆེན་པོ་བྱུང་བ་ནི་དཔེར་ན་རྒྱའི་གནའ་གཞུང་དུ། གནམ་གྱིས་བསྐོས་པའི་ལས་དབང་ཉིད་ཀྱི་བྱ། ། ས་སྟེང་བབས་ནས་ཧྲང་ཉིད་བྱུང་བ་ཡིན། ། ཞེས་འཁོད་ཡོད་ལ། སྲོལ་རྒྱུན་གཏམ་རྒྱུད་ནང་ཧོང་ཏི (皇帝) ལ་དོམ་རིགས་ཀྱི་མིང་ཅན་དང་ཤོན་ཡོན (轩辕) རིགས་ཀྱི་རྟགས་ཡོད། དེ་ནི་བྱང་ཕྱོགས་ཀྱི་རུས་རྒྱུད་ཚོ་པ་ཁག་དུ་མས་རང་སོ་སོའི་མེས་པོ་དག་ཧོང་ཏི་ཁོ་ནར་ངོས་འཛིན་བྱས་པས་མངོན་ལ། ངག་རྒྱུན་གཞན་དུ་ཧོང་ཏི་དང་ཡན་ཏི (炎帝) སོགས་དམག་འཁྲུག་བྱེད་སྐབས། དོམ་དང་གཟིག་སྟག་སོགས་གཅན་གཟན་རི་དྭགས་ལྟར་སྦྱོང་བརྡར་བྱས་ཏེ་དམག་འཐབ་ཁྲོད་ཞུགས་མྱོང་ཡོད་ཟེར། དོན་དངོས་ཐོག་གཅན་གཟན་རི་དྭགས་ཀྱི་མིང་བཏགས་པའི་གདུང་རྒྱུད་དག་གིས་མཉམ་སྒྲུབ་བྱས་པའི་ཚོ་པ་ཞིག་ཡིན་འདུག ཧོང་ཏི་ནི་དོམ་རིགས་ཡིན་པས། དེས་ན་དོམ་རིགས་ནི་ཚོ་པ་དེའི་ནང་གོ་གནས་མཐོ་ཤོས་དེར་སླེབས་པ་གསལ་བཤད་བྱེད་ཐུབ་ཅེས་གསུངས་འདུག་གོ།
         རུས་བླ་བཀུར་པ་ནི་ཁྲག་རྒྱུད་ཁྱིམ་ཚང་ནས་འསོ་བརྩམས་ཏེ་མིའི་རིགས་ལ་སྤྱི་ཚོགས་སྒྲིག་འཛུགས་བྱེད་པའི་ཕྱིའི་རྒྱུ་རྐྱེན་དུ་གྱུར་ཡོད་མོད། གདོད་མའི་དུས་སུ་དེ་ཉིད་ཆ་ཚང་བ་དང་བརྟན་པོ་ཞིག་ཏུ་འགྱུར་ཐུབ་མེད་ན་ཡང་། རྡོ་ཆས་སྤྱོད་པའི་དུས་རབས་རྙིང་མའི་དུས་མཇུག་ཏུ་ཉ་འཛིན་པ་དང་རི་དྭགས་རྔོན་པ་སོགས་ནི་འཚོ་བ་དངོས་དང་ཁ་བྲལ་མི་རུང་བར་གྱུར་བ་དང་། འཚོ་བའི་སྤྱོད་ལམ་ཐམས་ཅད་སྒྲིག་གཞི་ཅན་དུ་གྱུར་བའི་དབང་གིས་རུས་བླ་ཞིབ་བཤེར་བྱེད་པའི་འགོ་ཚུགས་པ་དང་། གཉེན་སྒྲིག་ལམ་ལུགས་ལ་འགྱུར་བ་བྱུང་སྟེ་ཕན་ཚུན་དབར་ཁྲག་རྒྱུད་ཀྱི་འབྲེལ་བ་གང་ཡང་མེད་པའི་མི་དང་གཉེན་སྒྲིག་བྱེད་པའི་ལམ་ལུགས་ཤིག་དར། དེས་མིའི་རིགས་ཀྱི་གཉེན་སྒྲིག་ལོ་རྒྱུས་དང་ཚུལ་ལྡན་ཤེས་རིག་གི་འཕེལ་རྒྱས་ཐད་སྔར་མེད་ཀྱི་སྟོབས་ཤུགས་ཤིག་བྱུང་ཡོད་པ་རེད། ཁྲག་རྒྱུན་གྱི་ལྟ་བའི་ཤུགས་ཤིན་ཏུ་ཆེ་བས་རུས་རྒྱུད་ཁག་སོ་སོར་དེ་ཉིད་ཀྱི་ཁོངས་མི་དང་གཞན་གྱི་ཁོངས་མི་དབར་ཁྱད་པར་དམིགས་བསལ་ལྡན་པའི་རྟགས་མཚན་ངེས་པར་དགོས། དེ་བས་རུས་རྒྱུད་ཁག་གི་མེས་པོ་མི་གཅིག་པའང་རུས་རྒྱུད་ཕན་ཚུན་མི་འདྲ་བའི་རྩ་བའི་རྒྱུ་རྐྱེན་ཏུ་གྱུར་ཡོད། གནས་ཚུལ་དེ་འདྲའི་རྐྱེན་གྱིས་རུས་རྒྱུད་མཚོན་པའི་རུས་བླ་མཚོན་བྱེད་ཀྱང་གློ་བུར་དུ་བྱུང་བ་ཞིག་མིན་པ་ཤེས་ཐུབ། སྤྱིར་དེ་དག་གི་མི་སྐེར་གྱི་མིང་དང་རུས་རྒྱུད་ཀྱི་སྤྱི་མིང་སོགས་རུས་བླ་མཚོན་བྱེད་དུ་ཐད་ཀར་འབྲེལ་བ་ཡོད་ཅིང་། རུས་རྒྱུད་དེ་གའི་དམིགས་བསལ་གྱི་རྟགས་མཚན་ཡང་རེད། མི་དེ་ཚོའི་སོ་སོའི་མིང་གིས་གདུང་རྒྱུད་གང་གི་ཡིན་པ་གསལ་པོར་ཤེས་ཐུབ་ལ་རུས་བླ་མཚོན་བྱེད་ཀྱང་སུའི་ཁོངས་མིར་གཏོགས་པའང་ཤེས་ཐུབ། ས་ཁུལ་ཞིག་གི་ཁོངས་མི་ཚོར་རུས་རྒྱུད་གཅིག་གི་མིང་མཆིས་ཚེ། ཁོ་ཚོར་སྤྱི་ནོར་ལ་ལོངས་སུ་སྤྱོད་དབང་ཡོད་པ་སྤྱི་དང་ཡང་སྐོས་རུས་རྒྱུད་དེ་གའི་འོས་འགན་ཐམས་ཅད་དང་ལེན་དགོས།
         མདོར་ན། གོང་གསལ་དེ་དག་ལས་ཤེས་ཐུབ་པ་ནི་རུས་བླ་ཐུན་མོང་ཅན་གྱི་རུས་རྒྱུད་ནང་ཁུལ་དུ་དད་གུས་སོགས་ལུགས་སྲོལ་གྱིས་རུས་རྒྱུད་ཁྲག་རིགས་ཀྱི་ཐུན་མོང་རྩ་འཛུགས་བརྟན་ཅིང་རུས་རྒྱུད་ཁོངས་མི་ཕན་ཚུན་དབར་གྱི་མཐུན་སྒྲིལ་ལ་ནུས་པ་གལ་ཆེན་ཐོན་ཡོད། དེ་བས་རུས་བླ་མཚོན་བྱེད་དུ་གཉེར་བའི་དད་གུས་ཡོད་དོ་ཅོག་མིའི་རིགས་ཀྱི་འབྱུང་ཁུངས་དང་འབྲེལ་བ་དམ་ཟབ་ཡོད་ལ། དེ་ནི་མིའི་རིགས་ཀྱི་དངོས་པའི་ཐོན་སྐྱེད་དང་དཔལ་ཡོན་འཛུགས་སྐྲུན་དང་ཁ་བྲལ་ཐབས་མེད་ལ། རུས་རྒྱུད་གཅིག་པའི་མི་རྣམས་ཀྱིས་ཀྱང་རྣམ་པ་འདིར་བརྟེན་ནས་ཆོས་ལུགས་ཀྱི་འདུ་ཤེས་ཤིག་གསར་སྐྲུན་དང་ཡིད་ཀྱི་རེ་བ་ཡོད་ཚད་དེ་ལ་བཅོལ་བས་ལུས་ཀྱིས་མཆོད་བཀུར་དང་སེམས་སུ་ཡང་ཡང་དྲན་པ། ངག་གིས་འབོད་དགོས་པར་གྱུར་པས། སྐབས་དེའི་གསོལ་འདེབས་ཀྱི་སྐད་ཆ་དག་ད་ལྟའི་བོད་ཀྱི་ལྷ་གསོལ་ཀླུ་འབོད་བྱེད་པའི་གསོལ་མཆོད་ཕུན་སུམ་ཚོགས་པ་འདི་དང་། གེ་སར་རྒྱལ་པོའི་གསོལ་སྒྲུབ་རིག་གནས་བླ་ན་མེད་པ་འདི་དག་ལྟ་བུར་འཕེལ་རྒྱས་བྱུང་བ་ཞིག་ཡིན་པར་འདོད་དོ། །
བཞི་པ། བན་བོན་ཆོས་ལུགས་ཀྱི་འཕེལ་རྒྱས་འོག་བོད་ཀྱི་གསོལ་མཆོད་དང་གེ་སར་གསོལ་སྒྲུབ་བྱུང་བ།
         དོན་དངོས་ལྟར་ན་གེ་སར་གྱི་གསོལ་སྒྲུབ་འདི་བོད་ཀྱི་བན་བོན་ཆོས་ལུགས་དང་དམངས་སྲོལ་དད་མོས་ཀྱི་ཆོག་སྒྲུབ་སྣ་ཚོགས་ལས་བྱུང་པའི་གསོལ་མཆོད་དང་སྒྲུབ་ཐབས་མང་པོའི་འཕེལ་རྒྱས་ལས་བྱུང་པ་ཞིག་ཡིན་ལ། ལྷག་པར་དུ་རྙིང་མའི་ཆོས་པ་ཚོའི་འདོན་ཆོས་སུ་གྱུར་ཡོད་པའི་ཆོས་སྤྱོད་དང་བཅའ་བ་རིམ་གྲོའམ་སྐུ་རིམ་འདོན་ཆོས་ཀྱི་ཤན་ཞུགས་འོག་ནས་འཕེལ་རྒྱས་བྱུང་པ་ཞིག་ཀྱང་ཡིན། གེ་སར་གསོལ་སྒྲུབ་འདི་རྙིང་མའི་ཆོས་སྐོར་ཁོ་ན་རུ་ཡོད་པ་ཞིག་ཀྱང་མིན་པར་ནང་པའི་གྲུབ་མཐའ་རིས་མེད་དང་བོན་གྱི་རིག་འཛིན་མང་པོས་ཀྱང་བརྩམས་ཡོད་པས། བན་བོན་ཆོས་ལུགས་སྤྱིའི་འཕེལ་རྒྱས་མཚོན་བྱེད་ཅིག་ཀྱང་ཡིན།
         ང་ཚོས་རྒྱལ་རབས་དེབ་ཐར་དག་ལས་གསལ་བོར་མཐོང་ཐུབ་པ་ནི། བོད་དུ་གདོད་མའི་དུས་སྐབས་ནས་ཆོས་ལུགས་དད་མོས་ཀྱི་བྱ་འགུལ་ཡོད་པ་མ་ཟད། རྒྱལ་པོ་གཉའ་ཁྲིའི་སྐབས་སུ་བོན་གྱི་ཆོས་གཞུང་ཚད་ལྡན་ཞིག་ཏུ་འཕེལ་རྒྱས་བྱུང་ཡོད་པ་ཤེས་ཐུབ་སྟེ། གཉའ་ཁྲི་བཙན་པོའི་སྐབས་སུ་གཡུང་དྲུང་བོན་ལ་རིགས་མི་འདྲ་བ་དགུ་བྱུང་བའི་གྲས་གཏོགས་རྒྱུ་བོན་ཤེས་པ་བཅུ་གཉིས་ཀྱིས་འབྱུང་ཁམས་མཐུན་སྡེབས་ཀྱི་ནུས་ཤུགས་ལས་བྱུང་བའི་ཕན་གནོན་ལ་དམིགས་ནས་རླུང་རྟ་བསྐྱེད་པ་དང་། དགེ་ལེགས་དང་དཔལ་བསྐྱེད་ནས་མི་ནོར་རྒྱས་བར་བྱེད་པ་ལ་ཕྱྭ་གཡང་འགུགས་པ། ནད་གདོན་གྲོལ་ཆེད་གསོན་གྱི་སྲོག་ཚབ་ལ་གླུད་གཟུགས་བསྔོ་བ། སྣོད་བཅུད་ལ་བཙོག་གྲིབ་ཐེབས་པ་གཙང་སེལ་བྱེད་པ་ལ་བསང་མཆོད་བྱེད་པ། གཞན་ཡང་གསོན་གྱི་བགེགས་སེལ། གཤིན་གྱི་དུར་འདེབས་པ། ཆུང་གི་སྲི་གནོན་པ། ནད་པ་སྨན་གྱིས་གསོ་བ། གནམ་གྱི་རྒྱུ་སྐར་ལ་བལྟ་བ། སའི་འདྲེ་འདུལ་བ་སོགས་ཀྱི་ཆོ་ག་ཕུན་སུམ་ཚོགས་པ་བསྟན་པར་མ་ཟད། དར་རྒྱས་གསལ་སྒྲོན་ལས། རྒྱལ་པོ་ཡང་དགྱེས་ཏེ་རྒྱལ་གྱི་གོང་ན་གཤེན་བཙུན་པའི་གཙིགས་བྱིན་པ་ནི། སྐུ་ལ་གཙིགས་བྱིན་ཏེ། དབུ་སྐྲ་སིལ་མ་རྩེ་བརྒྱད་བཅད་ཅིང་གཏུབ་ཏུ་མེད་པ་དང་། དར་ལ་སེང་དཀར་པོའི་འགྱིང་ཐོད་ལ། བྱ་རྒྱལ་རྒོད་ཀྱི་ལྡེམ་ཕོད་བཙུགས་པ་དང་། གཡི་དཀར་དང་སྤྱང་དཀར་གྱི་སློག་པ་ལ། སྟག་གཟིགས་གུང་གསུམ་གྱི་ཐོང་ཁ་བཏག་པ་དང་། ཟ་འོག་གི་ལྷམ་ལ་དངུལ་དཀར་གྱི་ཆག་སྒྲོག་བཏགས་ཏེ། གདན་ཁ་ནས་ཆིབས་ལ་འབབ་འཛེགས་བྱེད་དོ། ། གསུང་ལ་གཙིགས་བྱིན་པ་ནི། གཤེན་ངག་ཚིག་གསུམ་མ་སྨྲས་པར་དུ། རྒྱལ་བློན་སྨྲ་བརྗོད་བྱེད་པ་མེད། ནང་བར་གྲོ་ལ་གཤེགས་ཙ་ན། རྔ་གཤང་ཐང་གསུམ་མ་བསྒྲགས་ཚེ། རྒྱལ་བློན་གྲོ་ལ་འབྱོན་དབང་མེད། གཤེན་གླུ་ཐང་གསུམ་མ་བླང་བར། རྒྱལ་བློན་བྲོ་གླུ་ལེན་དབང་མེད།[15]ཅེས་པ་ལྟར་ན། ནང་མོ་རྒྱལ་བློན་གྲོས་ཁ་བསྡུར་བའི་སྔོན་འགྲོ་ཡང་གཡུང་དྲུང་བོན་གྱི་གསོལ་ཁ་གྱེར་བའི་ཆོ་ག་མཁན་རྣམས་ཀྱིས་བོན་གྱི་དགོངས་པ་མཚོན་པའི་རྔ་བརྡུང་བསྐང་གསོལ་བྱེད་ཅིང་། སྐུ་གཤིན་གྱིས་རང་གི་ཁམས་དང་མཐུན་པའི་འདོད་མོས་རྣམས་གླུ་རུ་ཐེངས་གསུམ་བླངས་ཚེ། ད་གཟོད་རྒྱལ་བློན་རྣམས་ཀྱིས་ཡར་ལྷ་ཀླུ་གཉན་གསུམ་ལ་མཆོད་པ་བྱེད་ཅིང་། རང་རང་གི་འདོད་དོན་གླུ་གར་ལ་བཅིངས་ནས་ཕན་ཚུན་ལ་གོ་བརྡ་སྤྲོད་བཞིན་ཡོད། དེ་ལས་ཤེས་ཐུབ་པ་ནི་གསོལ་མཆོད་མཁན་པོའི་ཆབ་སྲིད་གོ་གནས་བླ་ན་མཐོ་བ་དང་། སྐབས་དེའི་གསོལ་ཚིག་དང་གྱེར་དབྱངས་བྲོ་གར་གསུམ་ཟུང་དུ་འབྲེལ་བའི་ཆོ་ག་ཞིག་ཡིན་ལ། དེ་རྣམས་ལ་སྐབས་དེའི་ཐུན་མོང་མ་ཡིན་པའི་མཚོན་དོན་རེ་ཡང་ཡོད་སྲིད་མོད། སྤྱིའི་ཆ་ནས་སྐབས་འདིའི་གསོལ་ཁ་གྱེར་པའི་ཆོ་ག་དང་དེང་གི་བོད་ཀྱི་གསོལ་མཆོད་དང་གེ་སར་རྒྱལ་པོའི་གསོལ་སྒྲུབ་ཁྲོད་ཀྱི་བསང་ཡིག་དང་གཡང་འབོད་སོགས་ལ་ཁྱད་ཆོས་མཐུན་པ་མང་པོ་འདུག
         བོན་གྱི་ལོ་རྒྱུས་དེབ་ཐར་དག་ལས་གསལ་པ་ལྟར་ན། བོན་གྱི་སྟོན་པ་གཤེན་རབ་ནས་དམར་མཆོད་བཀག་སྟེ་ཤ་རུས་ཀྱི་མཆོད་པའི་ཚབ་ཏུ་འབྲུ་དཀར་གྱི་གཏོར་མས་འཐུས་པར་བྱས་པ་དང་། ཤེ་ཚུ་སྟེ་ཁྲག་གི་སྐྱེམས་འབུལ་པའི་ཚབ་ཏུ་ཡུ་ཏི་སྟེ་འབྲུ་ཆང་གིས་འཐུས་པར་བྱས་པའི་མདོས་ཆོག་གི་སྲོལ་གསར་གཏོད་མཛད་པས། གཡུང་དྲུང་བོན་འདི་སྔར་གྱི་སྲིད་པའི་བོན་དང་ཁྱད་པར་ཤིན་དུ་ཆེ་ལ། སྲོག་གཅོད་པར་འཛེམ་ཞིང་ཚེ་འདི་ཕྱི་ཁས་ལེན་པའི་སྟོན་པ་ཤཱཀྱ་ཐུབ་པའི་ཆོས་ལྟ་བུར་གྱུར་འདུག དེ་ནི་མཁའ་འགྲོ་ཡེ་ཤེས་མཚོ་རྒྱལ་གྱི་རྣམ་ཐར་ལས། བོན་ནང་བའི་བསྟན་པ་དར་བས་ཆོས་དང་ཚུལ་མཐུན༔སངས་རྒྱས་ཤཱཀྱ་ཐུབ་པ་དང་སྟོན་པ་གའེན་རབ་གཉིས་ངོ་བོ་གཅིག་ལ་རྣམ་པ་གཉིས་སུ་འདོད༔ [16]ཅེས་གཡུང་དྲུང་བོན་དང་ནང་པའི་ཆོས་ལ་ཁྱད་པར་ཆེན་པོ་མེད་པར་བསྟན་པ་ལས་ཤེས་ཐུབ་ལ། བོན་གྱི་མུ་ཡེ་པྲ་ཕུད་ཕྱའི་མཐར་ཐུག་བཞུགས་སོ། ། ཞེས་པ་ལས། དང་པོ་ཕྱ་ཞེས་བྱ་བ་ནི། ནམ་མཁའ་སྟོང་པ་ལ་མཚན་མ་མེད་པའི་ཕྱ་ཞེས་བྱ། བོན་ཉིད་དབྱིངས་ལ་སྐྱེ་འགག་མེད་པའི་ཕྱ་ཞེས་བྱ། སེམས་ཀྱི་སྟོང་པ་ལ་འཛིན་པ་མེད་པའི་ཕྱ་ཞེས་བྱ།[17]ཞེས་སྟོང་ཉིད་བསམ་བློ་དང་ལྟ་བ་ཐོན་ཡོད་པ་དང་། དབུ་ནག་མིའུ་འདྲ་ཆགས་ལས། གཡུང་དྲུང་གི་བོན་རིན་པོ་ཆེ་འདི། དང་པོ་བྱུང་པའི་ཕུག་བཙུན། བར་དུ་འཇུག་པའི་ལམ་བཟང་། ཐ་མར་སྒྲུབ་པའི་དོན་ཆེ་སྟེ། དེ་ཡང་དང་པོ་བྱུང་པའི་ཕུག་ནི། སྟོང་ཞིང་བདག་མེད་པ་ལས་བྱུང་། བར་དུ་འཇུག་པའི་ལམ་ནི། ཕ་རོལ་ཕྱིན་པ་བཅུ་སྤྱོད། ཐ་མར་གྲུབ་པའི་འབྲས་བུ་ནི། བོན་ཉིད་ཀྱི་དབྱིངས་སུ་སངས་རྒྱས་པའོ། །[18]ཞེས་སྟོང་ཞིང་བདག་མེད་པ། ཕ་རོལ་དུ་ཕྱིན་པ་བཅུ། དབྱིངས་སུ་སངས་རྒྱས་པ་ཡི་ནང་བསྟན་སངས་རྒྱས་ཆོས་ལུགས་ཀྱི་བསམ་བློ་དང་འདྲ་བ་ཡོད་པ་འདི་སྟོན་པ་གཤེན་རབ་ནས་བརྒྱུད་འོང་པ་ཞིག་ཡིན་དགོས་ཏེ། སྐབས་དེ་ནས་བཟུང་སྟོང་ཉིད་དང་ཚེ་འདི་ཕྱི། མི་རྟག་པ་དང་ལས་རྒྱུ་འབྲས། ཕ་རོལ་དུ་ཕྱིན་པ་དང་སངས་རྒྱས་པའི་ལྟ་བའི་འོག་ནས་ཆོས་རྒྱལ་དག་གིས་སངས་རྒྱས་ཆོས་ལུགས་དང་ལེན་བྱེད་པའི་བསམ་བློའི་རྨང་གཞི་དང་དེ་ལ་ཡང་དག་པར་ལྟ་བའི་འདུ་ཤེས་བྱུང་བར་སེམས། རྗེས་ཀྱི་དེབ་ཐར་དག་ཏུ་བེ་རོ་ཙཱ་ནས་བོན་བསྒྱུར་ཞེས་པ་སོགས་ལའང་གོ་རྒྱུ་གསལ་བོ་ཞིག་ཡོད་པ་མ་ཟད། ནང་བསྟན་ནང་དུའང་འཇིག་རྟེན་པའི་ལྷ་ལ་བཀུར་པའི་བསང་དང་ལབ་ཙེ་སོགས་རང་བྱུང་ཁམས་ལ་དད་པའི་ཆོ་ག་མང་པོ་ཞིག་དར་ཡོད་པས་ཀྱང་ཤེས་སླ་ལ། ནང་པ་སངས་རྒྱས་པའི་ལྟ་དགོངས་ལྟར་ན་ཡུལ་ལྷ་གཞི་བདག་ཅེས་པའི་འཇིག་རྟེན་པའི་ལྷ་དེ་དག་སྐྱབས་སུ་འགྲོ་བ་མི་རུང་ལ། ཡིན་ཡང་། བོད་མི་རིགས་ཀྱི་དད་མོས་བསམ་བློའི་ཁྲོད་གདོད་མ་རུ་ཡོད་པའི་སྣང་ཚུལ་འདི་འདོར་དཀའ་བས། བོད་ཀྱི་དམངས་ཁྲོད་དུ་ནང་པ་སངས་རྒྱས་ཀྱི་ལྟ་གྲུབ་ལའང་འཇིག་རྟེན་པའི་ལྷ་དེ་དག་ལ་མཆོད་པའང་མ་དོར་བར་ཡོད་པ་མ་ཟད། སྔར་གྱི་རང་གི་མི་ཚེ་མདུན་ལམ་ཙམ་ལ་དམིགས་པའི་འདོད་སྨོན་ཚེ་རིང་ནད་མེད་ཡོང་པ་དང་དབང་ཐང་ལོངས་སྤྱོད་རྒྱས་པ། འཕྲལ་གྱི་བགེགས་བར་ཆད་སེལ་པའི་འདོད་མོས་དེ་དག་ཡུན་གྱིས་བྱང་ཆུབ་འགྲུབ་པ་དང་། ཐར་པའི་ལམ་ཐོབ་པར་འགལ་རྐྱེན་སེལ་ཞིང་མཐུན་རྐྱེན་སྒྲུབ་པའི་ནང་པའི་དགོངས་པ་དང་མཐུན་པར་གྱུར་ཡོད་པས། ནང་པའི་ཆོས་ལུགས་ཀྱི་ཆོ་གའི་ཁྲོད་ཀྱི་གསོལ་མཆོད་དགེ་སྒྲུབ་ཀྱི་རྣམ་པའང་སྔར་ལས་ཕུན་སུམ་ཇེ་ཚོགས་སུ་གྱུར་ཡོད། ཆོ་ག་མང་པོ་ཞིག་ཆོས་ལུགས་མཚན་ཉིད་པའི་ཆོ་གའི་ངོ་བོར་འདྲེས་ནས་དམངས་ཁྲོད་དད་མོས་དང་དམངས་སྲོལ་གྱི་ངོ་བོར་འགྱུར་ཡོད་པའང་མཐོང་དུ་ཡོད་དེ། དཔེར་ན་ལྷ་སར་ལོ་རེའི་བོད་ཟླ༡༠བའི་ཚེས༡༥ཉིན་བོད་ཀྱི་དད་ལྡན་མང་ཚོགས་རྣམས་ལྷ་སའི་གཙུག་ལག་ཁང་ལ་ཡོང་སྟེ། དཔལ་ལྡན་ལྷ་མོར་ཞལ་མཇལ་ཞུས་ནས་ལོ་གཅིག་དུས་གཅིག་གི་དཔལ་ལྡན་ལྷ་མོའི་གསོལ་མཆོད་དུས་ཆེན་གཏོང་བ་ཡིན་ལ། དུས་ཆེན་གྱི་མིང་གཞན་ལ་དཔལ་ལྷའི་རི་ཁྲོད་དང་ཡང་ན་ལྷ་མོའི་དུས་ཆེན་ཞེས་ཀྱང་འབོད་སྲོལ་ཡོད་དེ། ཉིན་འདིར་དཔལ་ལྷའི་རི་ཁྲོད་ཅེས་ལྷ་ལྡན་གཙུག་ལག་ཁང་གི་དཔལ་ལྷ་དང་གྲིབ་རྫོང་བཙན་གཉིས་ཞལ་འཛོམས་པ་ཡིན་ཟེར་ནས་དུས་སྟོན་རོལ་ཞིང་། བུད་མེད་ཚོས་རང་ཉིད་ཀྱི་དུས་སྟོན་ཞིག་ཏུ་རྩི་བཞིན་ཡོད། རྒྱུས་ལོན་བྱུང་བ་ལྟར་ན། དུས་སྟོན་འདི་མ་ཐོན་སྔོན་དུ་ཕྱོགས་བཞི་མཚམས་བརྒྱད་ནས་ཡོང་བའི་དད་ལྡན་མང་ཚོགས་ཁྲི་སྟོང་མང་པོས་ལྷ་ལྡན་གཙུག་ལག་ཁང་དུ་ལྷ་བསང་གཏོང་བ་དང་ཕྱག་འཚལ་བ་སོགས་བྱས་ཏེ་དཔལ་ལྡན་ལྷ་མོར་མཆོད་མཇལ་བྱེད་བཞིན་ཡོད་པ་རེད།   
         གོང་གསལ་ལས་ཤེས་ཐུབ་པ་ནི་སངས་རྒྱས་ཆོས་ལུགས་དར་བ་ནས་བོན་གྱི་ཆོ་ག་ཕྱག་ལེན་མེད་པར་གྱུར་པ་ཞིག་མིན་པར། དེ་ལས་ལྡོག་དེར་སངས་རྒྱས་ཆོས་ལུགས་ཀྱི་ནང་དོན་འདྲེས་ཏེ་འཕེལ་རྒྱས་བྱུང་ཡོད་པ་ཞིག་ཡིན། ཆ་རྐྱེན་དེའི་འོག་ནས་ནང་པའི་གསོལ་མཆོད་སྔར་ལས་རྒྱས་པར་དར་ཞིང་རྗེས་ཀྱི་གེ་སར་གསོལ་མཆོད་ཀྱི་དར་འཕེལ་ལ་ཡང་ཐད་གར་ཤན་ཞུགས་ཐེབས་ཡོད། ལྷག་པར་དུ་འདིའི་ཕྱོགས་ལ་སློབ་དཔོན་པདྨ་ཡིས་མཛད་རྗེས་བླ་མེད་བཞག་ཡོད་དེ། ཆོས་རྒྱལ་ཁྲི་སྲོང་ལྡེ་བཙན་གྱིས་སངས་རྒྱས་ཆོས་ལུགས་རྒྱ་ཆེར་སྤེལ་ཆེད་མཁན་ཆེན་བོ་དྷི་ས་ཏྭ་དང་ཨོ་རྒྱན་པདྨ་འབྱུང་གནས་གཉིས་གདན་དྲངས་ཤིང་། སློབ་དཔོན་པདྨས་སྲིད་པ་ཆགས་པའི་ལྷ་དགུ་དང་། ཇོ་བོ་ཁུག་ལྷ་བཞི་བསྣན་པའི་མགུར་ལྷ་བཅུ་གསུམ་དང་། བོན་སྐྱོང་བརྟན་མ་བཅུ་གཉིས་སོགས་དམ་ལ་བཏགས་པར་མ་ཟད། དམ་ཅན་རྡོ་རྗེ་ལེགས་པ། འབར་མ་གསུམ་དང་གནོད་སྦྱིན་གཙུགས་ན་མེ་འབར། ཀླུ་མལ་གྲོ་གཟི་ཅན་གཙོ་བྱས་པའི་ཀླུ་རིགས། ཁ་ལ་བྲག་རིའི་བཙན་གྱི་རིགས་དང་། ཐེའུ་འགོང་གི་རིགས་སོགས་འཇིག་རྟེན་གྱི་ལྷ་འདྲེ་མང་པོ་དམ་ལ་གནས་པར་མཛད་པ་དང་། དེ་རྣམས་མཉེས་བྱེད་ཀྱི་གསོལ་མཆོད་ཆོ་གའི་རིགས་ལའང་། མནོལ་བསང་ལྷ་ཆབ་སྔོན་མོ། རྒྱགས་བརྔན་ལྷ་བསང་། བསང་ཆུང་ཡིད་བཞིན་ནོར་བུ། ཀླུ་བསང་བླ་སེལ་ཆེན་མོ། མདོས་གླུད་སུམ་ཅུ་བ་སོགས་བརྩམས་ཤིང་། ལྷ་གསོལ་བསང་གཏོང་བྱེད་མཁན་ཡང་གནའ་བོའི་ལྷ་བོན་ནས་སྔགས་པ་དང་བན་དེར་གྱུར། དེ་བས། བོད་ཀྱི་ལྷ་གསོལ་བསང་མཆོད་ཀྱི་གོམས་སྲོལ་དེ་བོན་བསྣུབས་པ་དང་མཉམ་དུ་ཉམས་དམས་སུ་མ་སོང་བར་སྔར་སྲོལ་རྒྱུན་འཁྱོངས་བྱས་ཤིང་། ཡང་བོད་རྒྱལ་ཁྲི་སྲོང་ལྡེ་བཙན་གྱིས་བསམ་ཡས་གཙུག་ལག་ཁང་བཞེངས་གྲུབ་ཀྱི་དུས་སྟོན་ལ། ཟླ་ལྔ་བའི་ཚེས་བཅོ་ལྔའི་ཉིན་ཧས་པོ་རིའི་རྩེ་མོར་ལྷ་གསོལ་བསང་མཆོད་རྒྱ་ཆེན་པོ་བྱས་པ་ནས་འཛམ་གླིང་སྤྱི་བསང་ཞེས་འབོད་པའི་སྲོལ་ཆགས་ཤིང་། ནང་པའི་ཆོས་ལུགས་ཆོག་སྒྲུབ་རྣམས་ཐུན་མོང་མ་ཡིན་པར་གྱུར་ཏེ། གཞན་གྱིས་བོད་བརྒྱུད་ནང་བསྟན་དུ་འབོད་པའི་བོད་ཀྱི་ཆོས་ལུགས་ལོ་རྒྱུས་ཀྱི་ཆོས་ཉིད་དང་མཐུན་པའི་རྣམ་པ་འདི་གྲུབ་པ་ཤེས་ཐུབ། སྔོན་བན་བོན་འདྲེས་མཉམ་དུ་ཡོད་པ་བན་གྱི་ཆོས་ལུགས་ནང་དོན་གྱིས་ཤས་ཆེ་བར་གྱུར་པའི་ལོ་རྒྱུས་ཀྱི་འགྱུར་ལྡོག་བྱུང་ཡོད་པའང་། མཁའ་འགྲོ་ཡེ་ཤེས་མཚོ་རྒྱལ་གྱི་རྣམ་ཐར་ལས། བོན་ནང་པ་དང་ཆོས་གཉིས་ཀ་དར༔ འདིའི་སྐབས་བོན་ཆོས་རིས་མེད་པས༔ བསྐོར་བ་སོགས་ལ་གཡས་སུ་བསྐོར་བ་ཕྱག་རྒྱ་ཆེན་པོ༔ གཡོན་དུ་བསྐོར་བ་རྫོགས་པ་ཆེན་པོ༔ ཕྱག་འཚལ་བ་ནི་དབུ་མ་ཆེན་པོ་ཞེས་གླེང་ནས་ཁྱད་མེད་དུ་འབད་དོ༔ ཞེས་པས། སྲོང་བཙན་སྐམ་པོའི་སྐབས་བོན་ནང་པ་དང་ཆོས་གཉིས་ཕྱོགས་ལྷུང་མེད་པ་ཤེས་ཐུབ། ཆོས་རྒྱལ་འདི་གཤེགས་ནས་ལོ་ཉི་ཤུ་རྩ་ལྔ་ཙམ་ནས་ཕྱི་བོན་རྣམས་དར་བ་ནི། ཡང་། རྒྱུ་བོན་གྲུབ་མཐའ་ལོག་པ་འདི་རྣམས་ཀྱི་ཆོས་ལུགས་ནི༔ ཞིང་ཁམས་བྱ་བ་མ་ཡིན་གྱི་གནས་རྣམས་ཡིན་ཟེར༔ ལྷ་ནི་མི་མ་ཡིན། རྒྱལ་པོ༔ འགོང་པོ་སོགས་སྡེ་བརྒྱད་རིགས༔ ཡུལ་ལྷ༔ གཞི་བདག་གཡང་སོགས་འཇིག་རྟེན་པ་ཡིན་ཟེར༔ ཆོས་ནི་བུ་མོ་ཕར་བཏང༔ མནའ་མ་ཚུར་ལེན༔ ཤཀ་སྟོན་རྒྱ་ཆེར་བྱེད༔ ཆོས་སུ་རྣ་སྒྲུང་མང་པོ་འཆད༔ བྲོ་དང་གླུ་ལེན་བྱས་པས་ཕྱྭ་གཡང་རྣམས་དགྱེས་པ་ཡིན་ཟེར། དེ་བཞིན་དུ་སྟོན་ཤ་པོ་རུ་རྐྱང་རྐེ་དམར་སྟོང་མཆོད༔ དཔྱིད་ཡུ་མོའི་བྱིན་བྲེག༔ སྲོག་གླུད་སྤུས་འགྱེད༔ གུན་བོན་ལྷ་དམར་མཆོད༔ དབྱར་བོན་སྟོན་བསང་མཆོད་དགོས་ཟེར་ནས་མི་དགེ་བ་བཅུ༔ མཚམས་མེད་པ་བཅས་ལས་བསགས༔[20]ཞེས་པས་ཤེས་ཐུབ་པ་ནི། སྐབས་དེར་བོན་ལའང་བོན་ནང་པ་དང་རྒྱུ་བོན་ཞེས་པའི་རིགས་གཉིས་ཡོད་ལ། རྒྱུ་བོན་ཞེས་པ་དམར་མཆོད་ཀྱི་ལས་བྱེད་པ་ཞིག་ཡིན་པས། སྟོན་པ་གཤེན་རབ་ཀྱིས་བོན་བཅོས་བསྒྱུར་བྱས་པ་དང་མ་མཐུན་པར་གདོད་མའི་ཆོས་ལུགས་ཀྱི་ཁྱད་ཆོས་ལྡན་ཞིང་།  རྒྱལ་པོའི་བོན་བློན་ཁྲིད་ཀྱི་དབང་ཆའང་འདི་དག་གིས་ཟིན་ཡོད་པས། ཆབ་སྲིད་ཀྱི་རྒྱབ་བརྟེན་བཙན་པས་མཐར་བན་བོན་རྒྱལ་ཕམ་འབྱེད་དགོས་པར་ཐུག་ཅིང་། དེ་དག་ཕམ་རྗེས། དེ་ནས་ཆོས་རྒྱལ་ཆེན་པོས་འཕྲལ་དུ་བོན་ཐམས་ཅད་བསམ་ཡས་སུ་བསྡུས༔ ཅུང་ཟད་ཁྲིམས་ཀྱིས་མནར་བས༔ གུ་རུའི་ཞལ་ནས༔ བོན་ནང་པ་ནི་ཆོས་དང་མཐུན་པས་རང་མལ་དུ་བཞག་མཛོད༔ ལོག་བོན་འདི་རྣམས་མུ་སྟེགས་པ་དང་ཁྱད་མེད་པས་བསད་ན་མི་ཉན་པས༔ ཡུལ་མཐར་སྤྱུགས་ཤིག་གསུང་ལྟར་བོན་དཔེ་རྣམས་ཕྱི་ནང་ཕྱེས༔ ཕྱི་བོན་ཐམས་ཅད་ཀྱི་དཔེ་རྣམས་མེ་ལ་བསྲེག༔ ང་བོན་རྣམས་གཏེར་དུ་བཞག༔ དེ་ནས་བོན་ནང་པ་རྣམས་ཞང་ཞུང་དང་བོད་ཀྱི་ས་མཐར་སྤྱུགས༔ ཕྱི་བོན་རྣམས་ནི་སོག་པོ་སྤྲེའུ་སླག་ཅན་གྱི་ཡུལ་དུ་སྤྱུགས༔[21]ཞེས་པས་ཀྱང་། བོན་ནང་པ་དང་ཕྱི་བོན་ཏེ་རྒྱུ་བོན་འདི་གཉིས་ལ་ཁྱད་པར་ཆེན་པོ་ཡོད་ཅིང་། རྒྱུ་བོན་ནི་སངས་རྒྱས་ཆོས་ལུགས་ལ་ཧ་ཅང་གནག་པས་མེད་པར་བཏང་ཡང་། བོན་ནང་པ་དེ་མུ་མཐུད་དེ་དར་ཡོད་པར་མངོན་ལ། བོན་ནང་པར་གཏོགས་པའི་ཅོག་རོ་ཟ་བོན་མོ་བྱ་བ་མཚོ་རྒྱལ་མ་དང་འདྲིས་ཆེ་བ་ཞིག་ཡོད་པ་དེས་ཀྱང་། མཚོ་རྒྱལ་ལ་རྩི་དུག་བཟང་པོ་བཏང་བས༔ མཚོ་རྒྱལ་གྱི་དུག་མཁྱེན་བཞིན་དུ་གསོལ་ནས་བཀའ་སྩལ་པ༔ ཀྱེ་མ་ཉོན་དང་སྙིང་གི་གྲོགས༔ རྩི་ལྡན་བཅུད་འདི་ཤིན་ཏུ་ལེགས༔ ང་ནི་རྡོ་རྗེ་ཟག་མེད་སྐུ༔ རྩི་ཉིད་རྩིར་གྱུར་ངོ་མཚར་ཆེ༔ ཁྱོད་ཀྱི་བསམ་པ་མི་རྫོགས་ཀྱང༔ བདག་ལ་ཚོགས་ཆེན་རྫོགས་པར་གྱུར༔ ད་ནི་མིག་སེར་མ་བསགས་ལ༔ བན་བོན་ཕྱོགས་རིས་མེད་པར་སྤྱངས༔[22]ཞེས་པ་ལས། སྐབས་དེར་བན་བོན་ལྷན་དུ་སྦྱངས་བརྩོན་བྱེད་མཁན་ཡོད་པ་ཤེས་སླ། གནས་ཚུལ་འདི་ལས་ནང་པའི་བསྟན་པའང་བོད་དུ་དར་ནས་ལྟ་བ་མ་འགྱུར་ཡང་རྣམ་པའི་ཕྱོགས་ནས་ངོ་བོ་གཞན་ལ་འགྱུར་ནས་བོད་དམངས་ཁྲོད་ཀྱི་དད་མོས་ནང་དོན་འདྲེས་ཤིང་། གསོལ་མཆོད་ཀྱི་རྣམ་པ་དང་ནང་དོན་ཕྱོགས་ཀུན་ནས་ཀྱང་འཕེལ་རྒྱས་བྱུང་སྟེ། ད་ལྟ་ང་ཚོས་མཇལ་རྒྱུ་ཡོད་པའི་གེ་སར་གསོལ་སྒྲུབ་འདི་ལྟ་བུ་ཡང་གསར་རྩོམ་བྱས་ལ། ནང་བའི་ཆོ་ག་སྣ་ཚོགས་དར་ཞིང་རྒྱས་པར་གྱུར་པའི་འགྲོས་དང་བསྟུན་ནས་བོན་པོའི་ཆོས་ལུགས་ཀྱི་ཁྱད་ཆོས་མང་པོ་ཞིག་ཉམས་དམས་སུ་གྱུར་རུང་། བོན་གྱི་ལྷ་མཆོད་ཀླུ་གསོལ་དང་འདྲེ་འདུལ་བགེགས་ཟློག་གི་གསོལ་མཆོད་ཀྱི་ཆོ་ག་དང་གཞུང་ལུགས་མ་ཉམས་པར་བན་གྱི་ལྷ་གསོལ་དགེ་སྒྲུབ་ཀྱི་རིག་གནས་འཕེལ་རྒྱས་ལ་ནུས་པ་གལ་ཆེན་ཐོན་ཡོད་དོ། །
         དཔྱད་གཞི་ཡིག་ཆ།     
         [1] (英) 弗雷泽.金枝[M]. 北京:新世界出版社 2006, 80-82.   
         [2][12] ནམ་མཁའ་ནོར་བུ། ཞང་བོད་གནའ་རབས་ལོ་རྒྱུས་ནོར་བུའི་མེ་ལོང་། [M] ༡༩༩༠ལོར་ཟི་ཁྲོན་མི་རིགས་དཔེ་སྐྲུན་ཁང་། ཤོག་ངོས༢༥དང༡༡ནས༡༢ན་གསལ།   [3][4] དགྲ་ལྷ་དཔངས་བསྟོད་ལྷ་དབང་ལ་གསང་བའི་བདག་པོས་གནང་བའི་ཆོ་ག དམངས་ཁྲོད་ལག་བྲིས་བཤུས་མ།
         [5][6] གླིང་རྗེ་གེ་སར་སྐྱེས་བུའི་མཆོད་སྒྲུབ་ཕྱོགས་བསྡུས་བྱིན་རླབས་གཏེར་མཛད།[M] ﹙ཀ﹚༢༠༡༥ལོར་མཚོ་སྔོན་མི་རིགས་དཔེ་སྐྲུན་ཁང་གིས་བསྐྲུན། ཤོག་ངོས༢༩དང༥ན་གསལ།
         [7] འབྱུང་རྩིས་ཉེར་མཁོ་བུམ་བཟང་།[M] ༡༧༣༢ལོར་སྡེ་དགེ་དཔལ་སྤུངས་དཔར་ཁང་ཤིང་པར། ཤོག་ངོས༢ན་གསལ།
         [8] ཐང་ཡིག་གསར་རྙིང་ལས་བྱུང་པའི་བོད་ཆེན་པོའི་སྲིད་ལུགས། [M] ༡༩༨༣ལོར་མཚོ་སྔོན་མི་རིགས་དཔེ་སྐྲུན་ཁང་། ཤོག་ངོས༧
         [9] བསང་མཆོད་བཀྲ་ཤིས་འཁྱིལ་བ། [M] ༢༠༠༧ལོར་མཚོ་སྔོན་མི་རིགས་དཔེ་སྐྲུན་ཁང་གིས་བསྒྲིགས།
         [10][11][14][18][19] ཁུ་བྱུག་སྔོན་མོའི་གསུང་སྙན། [M] ༢༠༠༡ལོར་བལ་ཡུལ་བོན་དགོན་ཁྲི་བརྟན་ནོར་བུ་རྩེའི་ཀློག་གླད་ནང་དཔར་རྩ་བསྒྲིགས། ཤོག་ངོས༣དང༩དང༩༡དང༤༥དང༩༡ན་གསལ།
         [13] དེབ་ཐར་ཀུན་གསལ་མེ་ལོང་། [M] ༡༩༨༧ལོར་བོད་ལྗོངས་མི་དམངས་དཔེ་སྐྲུན་ཁང་། ཤོག་ངོས༥ནས༦ན་གསལ།
         [15] བཀའ་ཐང་སྡེ་ལྔ།  ༼  རྒྱལ་པོ་བཀའི་ཐང་ཡིག  ༽[M] ༡༩༨༦ལོར་མི་རིགས་དཔེ་སྐྲུན་ཁང་གིས་དཔར། ཤོག་ངོས༡༤༦ན་གསལ།
         [16] དར་རྒྱས་གསལ་སྒྲོན།  ༼   རྒྱ་ཡིག   ༽ ༢༠༡༧ལོར་མཚོ་སྔོན་མི་རིགས་དཔེ་སྐྲུན་ཁང་གིས་དཔར། བོད་ཡིག་གི་ཤོག་ངོས་༡༤༢ནས༡༤༣ན་གསལ།
         [17][20][21][22] མཁའ་འགྲོ་ཡེ་ཤེས་མཚོ་རྒྱལ་གྱི་རྣམ་ཐར། [M] ༡༩༨༩ལོར་སི་ཁྲོན་མི་རིགས་དཔེ་སྐྲུན་ཁང་ནས་དཔར། ཤོག་ངོས༡༢༨ནས༡༢༩བར་དང༡༣༠དང༡༥༤ནས༡༥༥དང༡༥༨ནས༡༥༩ན་གསལ།