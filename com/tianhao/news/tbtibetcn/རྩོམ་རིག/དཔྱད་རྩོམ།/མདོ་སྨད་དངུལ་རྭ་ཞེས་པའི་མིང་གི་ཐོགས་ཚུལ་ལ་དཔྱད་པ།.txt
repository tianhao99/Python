མདོ་སྨད་དངུལ་རྭ་ཞེས་པའི་མིང་གི་ཐོགས་ཚུལ་ལ་དཔྱད་པ།
【ནང་དོན་གནད་བསྡུས།】དཔྱད་རྩོམ་འདིར་དངུལ་རྭ་ལྷ་སྡེ་ཞེས་པའི་མིང་གི་ཐོགས་ཚུལ་ལ་མཁས་པ་དག་གི་བཞེད་ཚུལ་མི་མཐུན་པ་དང་དམངས་ཁྲོད་ཀྱི་ངག་རྒྱུན་སོགས་ཕན་ཚུན་བསྡུར་ནས་དངུལ་རྭ་ཞེས་པའི་མིང་གི་ཐོགས་ཚུལ་ལ་དཔྱད་ཡོད་ལ། དེ་ལས་གཞན་མཛོད་དགེ་ཉིན་མའི་ཨ་མ་ཚང་ཞེས་པའི་མིང་གི་ཐོགས་དོན་དང་། ཨ་མ་ཚང་དང་དངུལ་རྭ་ལྷ་སྡེ་གཉིས་ཀྱི་འབྲེལ་བ། དངུལ་རྭས་རྨ་ཆུའི་ཕ་རོལ་ཏུ་ས་བཟུང་ཚུལ་སོགས་བྲིས་ཡོད།
【བརྡ་ཆད་གཙོ་བོ།】དངུལ་རྭ།   སྟོང་ལུག  ཨ་མ་ཚང་།
          དང་པོ། བླ་བྲང་ལྷ་སྡེ་དངུལ་རྭ་དང་ཉིན་མ་གཉིས་ཀྱི་འབྲེལ་བ་ལ་དཔྱད་པ།
          གཅིག  མཛོད་དགེ་ཉིན་མའི་ཨ་མ་ཚང་གི་བྱུང་ཚུལ།
          སྤྱིར་མཛོད་དགེ་ལ་མཛོད་དགེ་སྟོད་མ་དང་། མཛོད་དགེ་བྱམས་མེ། མཛོད་དགེ་ཐང་བ། མཛོད་དགེ་བཞག་སྡོམ། མཛོད་དགེ་གླིང་བ་སོགས་ཀྱི་མིང་གི་རྣམ་གྲངས་མང་ལ། གནས་ཡུལ་གྱི་ཆ་ནས་ཀྱང་སི་ཁྲོན་མཛོད་དགེ་རྫོང་དང་ཀན་སུའུ་ཞིང་ཆེན་གྱི་གཙོད་གྲོང་ཁྱེར་དང་རྨ་ཆུ་རྫོང་སོགས་ཀྱི་ས་ཁུལ་ལ་ཁྱབ་ཡོད། དེ་ན་མཛོད་དགེའི་རུས་རྒྱུད་མཆེད་ཚུལ་ལ། “མཛོད་དགེའི་མི་རབས་གོང་མ་ཞིག་གིས་བུད་མེད་རེབ་བཟའ་དང་། སྟག་རིང་བཟའ། འབལ་བཟའ་གསུམ་བླངས། གསུམ་ཀར་བུ་གསུམ་སྐྱེས། ཆེ་བ་རེབ་བཟའི་བུས་རྨེ་སྟོད་བཟུང་པའི་རྒྱུད་པ་མཛོད་དགེ་སྟོད་མར་གྲགས། འབྲིང་བོ་སྟག་རིང་བཟའི་བུས་རྨ་རྨེ་རྐ་གསུམ   ༼    རྨ་རྨེ་རྐ་གསུམ་ཞེས་པ་ལས་ས་མཚམས་ཆུ་མཚམས་གསལ་བོར་བྲིས་མེད།     ༽ གྱི་བར་ནས་ས་བཟུང་བའི་རྒྱུད་པ་མཛོད་དགེ་བྱམས་མེད  ༼    མེ    ༽  དང་མཚམས་ཤིག་ཐང་བཟའ་ཞིག་བླངས་པའི་རྒྱུད་གྱེས་པས་ཐང་སྐོར་ཐོགས། འབལ་བཟའ་ལ་བུ་གསུམ་སྐྱེས་པའི་ཆུང་བ་ནི་ཉིན་མའི་མེས་པོ་ཡིན་པའི་གནས་ཚུལ་ནི་འདི་ལྟ་སྟེ། དེའི་རྒྱུད་ལ་བློ་གྲོས་བཟང་ཞེས་དཔོན་ཆོས་དད་ཆེ་བ་ཞིག་བྱུང་པས་པཎ་ཆེན་བློ་བཟང་ཆོས་རྒྱན་གྱི་སྐུ་ཚེ་སྨད་ལ་མཆོད་ཡོན་གྱི་འབྲེལ་བ་བཟུང་། བླ་མས་གཟིགས་དཔེ་བརྒྱད་སྟོང་གསེར་བྲིས་མ་ཞིག་ཡོད་པ་ཁོ་ལ་གནང་ཞིང་། ཕྱིས་སུ་བཀྲས་ལྷུན་ནས་བླ་མ་ཟམ་མ་ཆད་པར་མངགས་རྒྱུ་ཞལ་གྱིས་བཞེས། དཔོན་བློ་གྲོས་བཟང་གི་མི་རྒྱུད་ལ་འབོས་དང་། གླིང་བ། བཞག་སྡོམ། མཛོད་དགེ་སྨད་མ་བཅས་ཤོག་ཁ་ལྔ་བྱུང་བའི་ནང་གི་གླིང་བའི་དཔོན་རབ་བརྟན་གྱིས་ཀུན་མཁྱེན་འཇམ་དབྱངས་བཞད་པ་སྐུ་ཕྲེང་དང་པོ་ངག་དབང་བརྩོན་འགྲུས་གདན་དྲངས། བླ་བྲང་དགོན་ཕྱག་འདེབས་པའི་ཐེབས་སུ་རྟ་དྲེལ་བརྒྱ་ཕྲག་མང་པོ་ཕུལ། རིགས་རྒྱུད་དོན་དུ་ཀུན་མཁྱེན་མཆོག་ནས་དངུལ་བུམ   ༼     ཨ་མེས་རྨ་ཆེན་གྱི་གཏེར་སྲུང་ཡིན་པར་བཤད་པའི་གནས་རུ་ཞིག     ༽   ལ་རི་གཏེར་བཅུག་ཅིང་། ཕྱིས་སུ་མཆོད་ཡོན་གྱི་བར་ལ་འབྲེལ་བ་དམ་པོ་ཡོང་བའི་ཞལ་གསུང་གནང་། དཔོན་པོ་རབ་བརྟན་གྱི་བུ་ཨ་འབྲུག་གིས་རྨ་རྨེ་འདྲེས་མཚམས   ༼      ད་ལྟའི་རྨ་ཆུ་རྫོང་ཉིན་མ་ཞང་གི་ས་ཆ་ཡིན་ཞེས་པ་ལས་ས་མཚམས་གསལ་བོར་གསུང་མེད།    ༽  སུ་ས་བཟུང་ནས་ལོ་ངོ་བརྒྱད་ཅུ་ལྷག་ལ་དགྲ་རྐུན་དང་གྱོད་ཁ་མཆུ་རྣ་བས་མ་ཐོས་པར་བསྡད།”[1]རབ་བརྟན་གྱི་བུ་ཨ་འབྲུག་གིས་ཁྱིམ་ཐབ་ཆེན་ཆུན་གཉིས་བསུས་པའི་ཆེན་མར་བུ་མཛོད་དགེ་བློ་བཟང་དར་རྒྱས་སམ་ཨ་བུ་དང་། མ་རྣམ། ཨ་དོན་བཅས་དང་། ཆུན་མ་ཧོ་བཟའ་ལ་བུ་གསུམ་སྐྱེས་པའི་ཆེ་བ་གཟུགས་ཕྱུག་རྒྱལ། འབྲིང་བ་ཚུལ་ཁྲིམས། ཆུང་བ་བན་དེ་སྒོམ། དེ་གསུམ་ལ་ཧོ་བཟའི་བུ་གསུམ་ཟེར། སྐབས་དེར་སྦྲ་ཁག་བརྒྱད་ཡོད་པས་མཛོད་དགེ་ཉིན་མ་ཞེས་པའི་མིང་བཟུང་བར་གྲགས། དེ་དག་ནི་འཇམ་བཞད་སྐུ་ཕྲེང་གཉིས་པ་འཇིགས་མེད་དབང་བོའི་སྦྱིན་བདག་གཙོ་བོ་ཡིན་ལ། སྤྱི་ལོ༡༧༦༠ཡས་མས་སུ་ཧོ་བཟའི་བུ་ཚུལ་ཁྲིམས་ཤི་བའི་གཤིན་སྔས་སུ་ཀུན་མཁྱེན་འཇིགས་མེད་དབང་བོ་ལགས་སྐུ་དངོས་སུ་ཕེབས། སྐུ་རིམ་སྒྲུབ་པའི་ཐེབས་སུ་རྟ་རྒོད་མ་བརྒྱ་དང་དངུལ་སྲང་སུམ་བརྒྱ་ཕུལ། དེ་ནས་བཟུང་ཀུན་མཁྱེན་འཇམ་དབྱངས་བཞད་པ་ཚང་ནས་ཕེབས་རེས་ཀྱིས་འདི་བའི་མཐའ་སྒར་གཞི་འཛིན།ཚུལ་ཁྲིམས་ཀྱི་མ་ཧོ་བཟའ་ནི་སྐྱབས་མགོན་ལ་ཁ་ཞེ་གཉིས་མེད་ནས་དད་འདུན་ཆེ་བ་ཞིག་ཡིན་པས་ཁོང་གིས་ཀྱང་ཨ་མ་ཚང་ཞེས་ཐུགས་མཉེས་ཁོ་ན་མཛད། དེ་དུས་དཔོན་པོ་ཕྱག་རྡོར་སྐྱབས་ཀྱིས་ཀུན་མཁྱེན་འཇིགས་མེད་དབང་པོར་བླ་བྲང་དགོན་གཞུང་ནས་སྐུ་ཚབ་མ་རེ་བསྐོ་དགོས་ཚུལ་ཞུས་པར། སྒོ་མང་ཆོས་མཛད། རྒྱུད་ཟུར་བློ་བཟང་སྦྱིན་པ། དུས་འཁོར་སློབ་ཟུར་གུ་དོན་ཡོད་ཚུལ་ཁྲིམས་སོགས་རིམ་པར་བསྐོས། དེ་ནས་བཟུང་བླ་བྲང་དགོན་གཞུང་ནས་ལྷ་སྡེ་ཉིན་སྲིབ་ལ་འགོ་པ་མངགས་པའི་སྲོལ་ཐོག་མར་དར་བ་ཡིན་པ་མཚོན།
          གཉིས། ཨ་མ་ཚང་ནས་དངུལ་རྭ་གྱེས་ཚུལ།
          མདོ་སྨད་ཆོས་འབྱུང་དུ“མེ་བྱ  ༼      སྤྱི་ལོ༡༧༧༧      ༽  ལོར་ཀུན་མཁྱེན་སྐུ་ཕྲེང་གཉིས་པ་རྗེ་སྐྱབས་མཆོག་འཇིགས་མེད་དབང་བོས་མཛོད་དགེ་ཨ་མ་ཚང་གི་རྩར་རྟ་བརྒྱ་ཙམ་དང་། རྟ་རྫི་གཉིས་བཞག རིམ་གྱིས་རྟ་རྫི་གཉིས་ཀས་ཁྱིམ་རེ་བཟུང་ནས་ཤར་བ་རྣམ་རྒྱལ། རྒྱལ་ཚང་། ཨ་ཝོ་བྱམས་པ་སོགས་ཁྱིམ་སྒོ་ཉི་ཤུ་ཙམ་བྱུང་། དེའི་སྟེང་བསང་ཁོག་དང་ཁོ་ཚེ་གཉིས་ནས་ཁྱིམ་ཚང་ཉི་ཤུ་བསྣན་ཏེ་དཔོན་པོ། ལྷ་རྒོད། མགོན་ཚེ། བསོད་ནམས་གསུམ་ལ་བཅོལ་ནན་མཛད་དེ་དངུལ་རྭར་ས་འཛིན་དུ་བཅུག་པས་དངུལ་རྭ་ལྷ་སྡེ་ཞེས་པའི་མིང་ཐོགས། ད་ལྟ་མི་ཁྱིམ་མང་དུ་འཕེལ་ཡོད་དོ།།”ཞེས་གསུང་ཡོད་མོད། མཆོག་འཇིགས་མེད་དབང་བོའི་རྣམ་ཐར་ལས“མཛོད་དགེ་སྟོད་ནས་ཚུལ་ཁྲིམས་ཟེར་བ་དུས་ཆོས་སུ་གྱུར་པའི་དོན་དུ་གདན་དྲངས་ཏེ་དངུལ་སྲང་སུམ་བརྒྱ། རྟ་བརྒྱ་སོགས་ཕུལ་ནས་གསོལ་བ་བཏབ་པར་གཤིན་པོ་ངན་འགྲོའི་དུཿཁ་ལས་སྒྲོལ་བའི་བསྔོ་སྨོན་གྱིས་མཚམས་སྦྱོར་གནང་།”[16]ཞེས་གསུང་བ་དེ་ལ་ཞིབ་ཏུ་དཔྱད་ན་ཀུན་མཁྱེན་སྐུ་ཕྲེང་གཉིས་པ་རྗེ་སྐྱབས་མཆོག་འཇིགས་མེད་དབང་བོ་མཛོད་དགེ་ཨ་མ་ཚང་ལ་ཕེབས་པའི་ལོ་ནི་སྤྱི་ལོ༡༧༦༠ལོ་ལ་ཁེལ་འདུག དེ་བས་དངུལ་རྭའི་ཐོག་མའི་རྨང་གཞི་དེ་འདི་ལས་བྱུང་བ་འདྲ། མདོ་སྨད་ཆོས་འབྱུང་དུ་གསུང་བ་དེ་ནི་སྤྱི་ལོ༡༧༧༧ལོའི་གནས་ཚུལ་ཞིག་ཡིན་པ་འདྲ། ངག་རྒྱུན་དུ་རྒྱུག་རྒྱ་ཚང་ཨ་ཝོ་གསུམ་ནི་སྡེ་ས་འཛིན་གྱི་ཐོག་མ་ཡིན་པར་བཤད་ཡིན་ཡང་། དེ་གསུམ་གྱི་ནང་རྟ་རྫི་ཁྱིམ་ཚང་དེ་གཉིས་འདུ་བ་འདྲ་ཡང་ཡིག་ཆ་སོགས་ལས་གསལ་བོ་མ་མཐོང་བས་ཁ་ཚོད་གཅོད་དཀའ། དེའི་སྟེང་རྔ་དང་སེར། ཐོང་། ར་བཅས་ཁྱིམ་ཚང་བདུན་ནི་དངུལ་རྭ་ལྷ་སྡེའི་ཤོག་ཁའི་མགོ་ཁུངས་ཡིན། རྗེས་སུ་ཁྱིམ་ཚང་བདུན་གྱི་རྨང་གཞིའི་སྟེང་ཡུལ་ཕྱོགས་སོ་སོ་ནས་རུ་ཡོང་སྐོར་ཞིག་བྱུང་བས་ཅང་མ་འགོར་བར་ཁྱིམ་ཚང་དྲུག་ཅུ་རེ་དྲུག་ལྷག་ལ་སླེབས།“ཧ་ལམ༡༧༧༩ལོ་ཡས་མས་ལ་ཀུན་མཁྱེན་འཇིགས་མེད་དབང་པོས་གླིང་ཕྱག་བདེ་ཞེས་པ་དེ་དག་གི་འགོ་པར་མངགས་ཤིང་། མཛོད་དགེ་ཉིན་མའི་སྡེ་གྲས་ནས་ལོགས་སུ་བུད་དེ་རྨ་ཆུ་ཕར་ཁ་ནས་སྡེ་མགོ་གཞན་དུ་བཟུང་།    ༼      ཞེས་པ་ལས་ས་མཚམས་ཆུ་མཚམས་གང་ཡིན་གསལ་བོར་བྲིས་མེད།     ༽  ” [2]དེ་བཞིན“ཀུན་མཁྱེན་འཇམ་དབྱངས་བཞད་པའི་རྡོ་རྗེ་སྐུ་འཕྲེང་གཉིས་པ་རྗེ་བཙུན་དཀོན་མཆོག་འཇིགས་མེད་དབང་བོ་དགུང་གྲངས་ལྔ་བཅུ་བ་རབ་བྱུང་གསུམ་པའི་མེ་བྱ   ༼    ༡༧༧༧     ༽  ལོར་དངུལ་རྭ་ལྷ་སྡེ་ཞེས་པའི་སར་གསར་འདེབས་མཛད་པའི་ལྟ་གོན་བྱས་ཤིང་།ལྕགས་གླང་ལོའི[3]   ༼     ༡༧༨༡    ༽   གྲོང་དུ་བན་སེར་མོའི་སྦྲ་དགོན་ཐོག་མར་བཙུགས་ཏེ། བཅའ་ཁྲིམས་སུ་གཏན་ཁེལ་གནང་བ་ལྟར་དུས་འཁོར་གྲྭ་ཚང་གི་ཕྱག་ལེན་དར་དུ་བཅུག འཆད་ཉན་ལ་ཡར་ངོ་མར་ངོའི་གསོ་སྦྱོང་། དབྱར་གནས། དགག་དབྱེ་སོགས་གཞི་གསུམ་གྱི་ཉམས་ལེན་དང་ལྔ་མཆོད་སོགས་ཀུན་མཁྱེན་གོང་མ་རྣམས་ཀྱི་དུས་མཆོད་འབྲེལ་བཞིན་ཀུན་རིག འཇིགས་བྱེད། མི་འཁྲུགས་པ་སོགས་ཀྱི་སྒྲུབ་མཆོད། ས་གའི་ཉ་ལ་སྨྱུང་གནས་དང་མ་ཎི་བུམ་སྒྲུབ་ཉིན་བདུན། མགོན་ཆོས་སོགས་གྱི་བསྐང་གསོ་བཅས་པ་དང་དབྱངས་རྟ་བཀྲ་ཤིས་འཁྱིལ་ལྟར་བྱས།”[4]ལ།ལོ་དེའི“དབྱར་ཁར་རྗེ་ཀུན་མཁྱེན་འཇིགས་མེད་དབང་བོ་ཕྱག་ཕེབས་མཛད་དེ་ལྷ་སྡེའི་རུ་དཀྱིལ་གྱི་རི་མགོ་ཞིག་ཏུ་ལུག་རྭ་དངུལ་གྱིས་བཏུམ་ནས་ས་གཏེར་བརྒྱབ་ཅིང་ཨ་མེས་དངུལ་རྭ་ཞེས་པའི་མཚན་གསོལ་ཏེ་ལབ་རྩེ་  ༼      དེ་ནི་དེང་སྐབས་ཀྱི་རྨ་ཆུའི་ཕ་རོལ་གྱི་ཨ་མེས་དངུལ་རྭ་ཡིན།     ༽   བསྟད” [5]ཅེས་པ་དང་། ཀུན་མཁྱེན་འཇིགས་མེད་དབང་བོའི་རྣམ་ཐར་དུ“དངུལ་རྭའི་ལྷ་སྡེར་ཕེབས་ཏེ། སེར་མང་ལ་དུས་མཆོད་འཛུགས་རྒྱུ་སོགས་དང་། མི་སྐྱ་རྣམས་ལ་རྐུས་ཁྲིམས་སྡོམ་དགོས་པ་སོགས་འཕྲལ་ཡུན་དུ་ཕན་པའི་ལུགས་གཉིས་ཀྱི་བསླབ་སྟོན་མང་དུ་སྩལ།” [6]ཞེས་པ་གཉིས་ལོ་ཚིགས་གཅིག་ལ་ཁེབས་ཡོད། དེ་བས་སྐབས་དེར་ལབ་རྩེ་བཞག་པ་གཏན་ཁེལ་ཡིན། རྗེས་སུ་རིམ་བཞིན་ལབ་རྩེའི་མིང་སྡེ་མིང་དུ་ཐོགས་པ་འདྲ།
          “རབ་བྱུང་བཅུ་གསུམ་པའི་ལྕགས་གླང  ༼     ༡༧༨༡    ༽ ལོར་ཀུན་མཁྱེན་འཇིགས་མེད་དབང་བོས་སྦྲ་དགོན་སེར་སྡེ་བཙུགས་ལ། རབ་བྱུང་བཅུ་གསུམ་པའི་མེ་ལུག    ༼     ༡༧༨༧    ༽ ལོར་ཀུན་མཁྱེན་འཇིགས་མེད་དབང་བོ་ཟླ་ཕྱེད་ལྷག་དངུལ་རྭར་བཞུགས་ཤིང་། དངུལ་རྭའི་རུ་ནང་དུ་སུ་རུག་བཞག་ཅིང་ཆོས་སྲིད་ལུགས་གཉིས་ཀྱི་བཀོད་ཁྱབ་ལམ་སྟོན་བསྩལ།” [7]ནས་རིམ་བཞིན་དངུལ་རྭ་ལྷ་སྡེ་འཕེལ་རྒྱས་སུ་བསྙེགས་མགོ་བརྩམས།
          གཉིས་པ། དངུལ་རྭ་ལྷ་སྡེ་ཞེས་པའི་མིང་ཐོགས་ཚུལ་ལ་དཔྱད་པ།
          གཅིག དམངས་ཁྲོད་ཀྱི་ངག་རྒྱུན་ཡིག་ཐོག་ཏུ་བཀོད་པ།
          མི་རིགས་གང་དང་གང་ཞིག་ཡིན་ཡང་དེའི་ས་མིང་ཐོགས་ཚུལ་ལ་དམངས་ཁྲོད་ཀྱི་གཏམ་རྒྱུད་དམ་ངག་རྒྱུན་གང་མང་ཡོད་ལ། ངག་རྒྱུན་དེ་དག་གི་ས་བོན་དང་སྡེ་མིང་ཐོགས་ཚུལ་བར་འབྲེལ་བ་ངེས་ཅན་རེ་ཡོད། དེ་བས་ཐེངས་འདིའི་གླེང་གཞིར་གྱུར་བའི་དངུལ་རྭ་ཞེས་པའི་སྡེ་མིང་ཐོགས་ཚུལ་ལ་བགྲེས་པོ་དག་གི་ངག་རྒྱུན་དུ། སྔོན་ཆད“ཡུལ་འདིའི་མི་རབས་སྔ་མ་དག་གིས་ལུག་སྟོང་ལ་ཐོན་ན། ལུག་གི་རྭ་དངུལ་གྱིས་ཤན་ཏེ་རྟེན་འབྲེལ་དུ་བྱེད།” [8]སྲོལ་ཡོད། གཞན་རྒན་འབྲུག་ཐར་གྱིས“སྔོན་གྱི་དུས་ན། རྨ་ཀླུང་ཕྱུག་མོ་ཁུག་པ་དང་པོར་གནས་པའི་ཡུལ་འདི་རྩྭ་ཆུ་ལེགས་པས་གཡང་དཀར་ལུག་གི་འཕེལ་ཁའང་ཤིན་ཏུ་མགྱོགས་ཤིང་། མི་ཁྱིམ་ཞིག་གི་ལུག་ཁྱི་ཁྲི་ལུག་ལ་སོན་པས། ལུག་ཁྱི་ནང་གི་ལུག་གཟུགས་གཞི་ཆེ་ཤོས་ཤིག་འདེམས་ཏེ་རྭ་ཅོ་སྟེང་དུ་དངུལ་གྱི་ཤུན་བརྒྱབ་ཅིང་ཚེ་ཐར་དུ་བཏང་། དུས་དེ་ནས་བཟུང་ཡུལ་འདིར་དངུལ་གྱི་རྭ་ཅོའམ་དངུལ་རྭ་ཐོགས་ཟེར།” [9]ཞེས་བཤད་ཚུལ་གཉིས་བྱུང་ཡོད།
          གཉིས། ཡིག་ཐོག་ངག་རྒྱུན་གཉིས་ཀྱི་བསྡུར་བ།
          གོང་གི་དམངས་ཁྲོད་ཀྱི་ངག་རྒྱུན་དེ་དང་རྒན་འབྲུག་ཐར་གྱི་བཤད་ཚུལ་གཉིས་བསྡུར་ན་མི་མཐུན་ས་གཉིས་ཡོད་དེ། གཅིག་ངག་རྒྱུན་ལས་ལུག་སྟོང་བྱུང་ན་ལུག་རྭ་དངུལ་གྱིས་བཏུམ་པ་དང་རྒན་འབྲུག་ཐར་གྱིས་ལུག་ཁྲི་བྱུང་ན་ལུག་རྭ་དངུལ་གྱིས་བཏུམ་ཞེས་ལུག་གི་ཁ་གྲངས་མི་འདྲ། གཉིས་ནས་ངག་རྒྱུན་དུ་ལུག་རྭ་དངུལ་གྱིས་བཏུམ་ཟེར་བ་ལས་ཞིབ་ཚགས་བྲིས་མེད། འོན་ཀྱང་རྒན་འབྲུག་ཐར་གྱིས་ལུག་ཁྱི་ནང་གི་ལུག་གཟུགས་གཞི་ཆེ་ཤོས་ཤིག་འདེམས་ཏེ་རྭ་ཅོ་སྟེང་དུ་དངུལ་གྱི་ཤུན་བརྒྱབ་ཅིང་ཚེ་ཐར་དུ་གཏོང་ཞེས་ཞིབ་ཚགས་ངང་བྲིས་ཡོད།
          གོང་གི་གནད་དོན་གཉིས་ལས་དང་པོ་ལུག་ཁ་གྲངས་ངག་རྒྱུན་གྱི་བཤད་ཚུལ་དེ་འགྲིག་འདོད་དེ། སྐབས་དེའི་སྤྱི་ཚོགས་དངོས་དང་བསྡུར་ན་སྟོང་ལུག་བྱུང་ཟེར་ན་དངོས་ཡོད་སྤྱི་ཚོགས་དང་མཐུན་པ་ཡིན། འོན་ཀྱང་ཁྲི་ལུག་བྱུང་ཟེར་བ་ནི་མི་སྲིད་པ་ཞིག་ཡིན། “མེ་བྱ་    ༼     སྤྱི་ལོ༡༧༧༧     ༽    ལོར་ཀུན་མཁྱེན་སྐུ་ཕྲེང་གཉིས་པ་རྗེ་སྐྱབས་མཆོག་འཇིགས་མེད་དབང་བོས་མཛོད་དགེ་ཨ་མ་ཚང་གི་རྩར་རྟ་བརྒྱ་ཙམ་དང་། རྟ་རྫི་གཉིས་བཞག རིམ་གྱིས་རྟ་རྫི་གཉིས་ཀས་ཁྱིམ་རེ་བཟུང་ནས་ཤར་བ་རྣམ་རྒྱལ། རྒྱལ་ཚང་། ཨ་ཝོ་བྱམས་པ་སོགས་ཁྱིམ་སྒོ་ཉི་ཤུ་ཙམ་བྱུང་།” [10]ཞེས་པ་ལས་དངུལ་རྭ་མཛོད་དགེ་ཉིན་མ་ལས་ལོགས་སུ་གྱེས་པའི་དུས་ཚོད་གསལ་བོ་ཡིན་ལ། “ལྕགས་གླང་ལོའི   ༼     སྤྱི་ལོ༡༧༨༡    ༽  དབྱར་ཁར་རྗེ་ཀུན་མཁྱེན་འཇིགས་མེད་དབང་བོ་ཕྱག་ཕེབས་མཛད་དེ་ལྷ་སྡེའི་རུ་དཀྱིལ་གྱི་རི་མགོ་ཞིག་ཏུ་ལུག་རྭ་དངུལ་གྱིས་བཏུམ་ནས་ས་གཏེར་བརྒྱབ་ཅིང་ཨ་མེས་དངུལ་རྭ་ཞེས་པའི་མཚན་གསོལ་ཏེ་ལབ་རྩེ་བསྟད།” [11]ཅེས་གསུངས་པ་ལས་མིང་འདོགས་པའི་དུས་ཡིན་པས། འདི་གཉིས་ཀྱི་བར་ལོ་ལྔ་ལས་མེད་པས་ཁྱིམ་ཚང་དེ་དག་ཡང་མཛོད་དགེ་ཉིན་མ་དང་གྱེས་ཁ་མའི་དུས་དེར་ཕྱུག་པོ་ཡ་མཚན་མིན་པས་ལོ་ལྔའི་རིང་ཁྲི་ལུག་བྱུང་ཟེར་བ་ནི་དཔེ་མི་སྲིད།གཞན་ཧོར་གཙང་འཇིག་མེད་ཀྱི་མདོ་སྨད་ལོ་རྒྱུས་ཆེན་མོ་ལས“ལ་ལས་སྔར་བོད་ཀྱི་ལུགས་སྲོལ་ལ་ཁྱིམ་ཚང་གང་ཞིག་ལ་སྟོང་ལུག་ལོངས་ཚེ། ལུག་གཅིག་གི་རྭ་དངུལ་གྱིས་ཤན་སྲོལ་ཡོད་པ་ལས་ཐོགས་པར་གྲགས”དེ་བས་སྟོང་ལུག་བྱུང་ཟེར་ན་དངོས་ཡོད་སྤྱི་ཚོགས་དང་མཐུན་ཡོངས་མཐུན་སྙམ།
          གཉིས་པ་ལུག་རྭ་དངུལ་གྱིས་བཏུམ་པ་དེར་རྒན་འབྲུག་ཐར་གྱིས་ལུག་ཁྱི་ནང་གི་ལུག་གཟུགས་གཞི་ཆེ་ཤོས་ཤིག་འདེམས་ཏེ་རྭ་ཅོ་སྟེང་དུ་དངུལ་གྱི་ཤུན་བརྒྱབ་ཅིང་ཚེ་ཐར་དུ་གཏོང་ཞེས་ཞིབ་ཚགས་བྲིས་པ་དེ། ངག་རྒྱུན་དུ་ཨ་མྱེས་དངུལ་རྭ་འཇོག་སྐབས་ལུག་ཁྱི་ལས་གཟུགས་གཞི་ཆེ་ཤོས་ཤིག་འདེམས་ཏེ། དེའི་རྭ་དངུལ་གྱིས་ཤན་ནས་ཚེ་ཐར་དུ་གཏོང་ཞེས་པའི་བཤད་སྲོལ་དེ་ས་བོན་དུ་བཟུང་བ་ཨེ་ཡིན་སྙམ།གང་ལྟར་དེ་ལ་ཡང་ཞིབ་ཏུ་བསམ་བློ་བཏང་ན་ལུག་གསོན་པོ་བཟུང་ནས་རྭ་དངུལ་གྱིས་བཏུམ་པའི་ལག་རྩལ་དེ་འདྲ་དར་ཡོད་མེད་དཔྱད་པས་གནས་ཤིག་ཡིན་སྟེ། དེང་སྐབས་ཁྱིམ་ཚང་འགའ་རེའི་སྒོ་དང་ཁང་བའི་ཀླད་ན་གཡག་མགོ་དང་ལུག་མགོ་སོགས་ཆེན་པོ་རེ་འཇོག་སྲོལ་ཡོད་ལ། ཡང་འགའ་རེས་ལུག་མགོ་དང་གཡག་མགོ་དངུལ་གྱིས་ཤན་ནས་འཇོག་སྲོལ་སོགས་ཡོད་པས། སྐབས་དེར་ལུག་རྭ་དངུལ་གྱིས་ཤན་སྲོལ་ནི་སྲོལ་ཡག་པོ་ཞིག་ཏུ་བརྩི་བཞིན་པ་འདྲ། དེ་བས་སྐབས་དེར་ལུག་མགོ་ཆེན་པོ་རེ་དངུལ་གྱིས་ཤན་པ་ཨེ་ཡིན་འདོད། དེ་མིན་དངུལ་རྭ་འཇོག་སྐབས་གཏེར་ལ་ལུག་རྭ་དངུལ་གྱིས་ཤན་པ་ཞིག་འཇོག་དགོས་དོན་མེད། སྔོན་ཆད་ལྷ་སྡེ་ཉིན་སྲིབ་གཉིས་ཀྱི་ལུག་རྒྱུད་ལ་ཐོར་གོད་ཀྱི་ལུག་རྒྱུད་ཟེར། དེ་བས་དེང་སྐབས་ཡིན་ཡང་རྨ་ཆུའི་ཕྱོགས་སུ་དངུལ་རྭའི་ལུག་ནི་ལུག་རྒྱུད་བཟང་པོར་བརྩི་བ་ཡིན། དེ་བས་ལུག་རྒྱུད་བཟང་བོ་མཚོན་བྱེད་དུ་ལུག་རྭ་དངུལ་གྱིས་ཤན་ན་ལྷག་པར་རིན་ཐང་ཆེ་རུ་འགྲོ་ཐུབ་པ་མ་ཟད། རྟེན་འབྲེལ་ཡང་ཡག་པོ་ཞིག་ཏུ་འགྱུར་བས་གཏེར་ལ་བཅུག་ན་ཡང་གཅིག་ནས་རིན་ཐང་ཆེ་ལ། གཉིས་ནས་རྟེན་འབྲེལ་ཡང་ཡག་པོ་མཚོན་ཐུབ། དེ་བས་ལུག་རྭ་དངུལ་གྱིས་ཤན་པ་གཏེར་ལ་བཅུག གཞན་ལུག་ཁྱི་ལས་གཟུགས་གཞི་ཆེ་ཤོས་ཤིག་འདམས་ཏེ། ཚེ་ཐར་དུ་བཏང་བ་ཡིན་པ་འདྲ།
          གསུམ། མཁས་པ་དག་གི་བཞེད་ཚུལ་ལ་དཔྱད་པ།
          དངུལ་རྭ་ཞེས་པའི་མིང་ཐོགས་ཚུལ་ལ་མདོ་སྨད་ཆོས་འབྱུང་དུ“མེ་བྱ   ༼      སྤྱི་ལོ༡༧༧༧    ༽  ལོར་ཀུན་མཁྱེན་སྐུ་ཕྲེང་གཉིས་པ་རྗེ་སྐྱབས་མཆོག་འཇིགས་མེད་དབང་བོས་མཛོད་དགེ་ཨ་མ་ཚང་གི་རྩར་རྟ་བརྒྱ་ཙམ་དང་། རྟ་རྫི་གཉིས་བཞག རིམ་གྱིས་རྟ་རྫི་གཉིས་ཀས་ཁྱིམ་རེ་བཟུང་ནས་ཤར་བ་རྣམ་རྒྱལ། རྒྱལ་ཚང་། ཨ་ཝོ་བྱམས་པ་སོགས་ཁྱིམ་སྒོ་ཉི་ཤུ་ཙམ་བྱུང་། དེའི་སྟེང་བསང་ཁོག་དང་ཁོ་ཚེ་གཉིས་ནས་ཁྱིམ་ཚང་ཉི་ཤུ་བསྣན་ཏེ་དཔོན་པོ། ལྷ་རྒོད། མགོན་ཚེ། བསོད་ནམས་གསུམ་ལ་བཅོལ་ནན་མཛད་དེ་དངུལ་རྭར་ས་འཛིན་དུ་བཅུག་པས་དངུལ་རྭ་ལྷ་སྡེ་ཞེས་པའི་མིང་ཐོགས། ད་ལྟ་མི་ཁྱིམ་མང་དུ་འཕེལ་ཡོད་དོ།།”[12]ཞེས་རགས་ཙམ་ལས་ཞིབ་པར་བྲིས་མེད། “ལྕགས་གླང་ལོའི  ༼     སྤྱི་ལོ༡༧༨༡    ༽ དབྱར་ཁར་རྗེ་ཀུན་མཁྱེན་འཇིགས་མེད་དབང་བོ་ཕྱག་ཕེབས་མཛད་དེ་ལྷ་སྡེའི་རུ་དཀྱིལ་གྱི་རི་མགོ་ཞིག་ཏུ་ལུག་རྭ་དངུལ་གྱིས་བཏུམ་ནས་ས་གཏེར་བརྒྱབ་ཅིང་ཨ་མེས་དངུལ་རྭ་ཞེས་པའི་མཚན་གསོལ་ཏེ་ལབ་རྩེ་བསྟད།”[13]ཅེས་གསུངས་ཡོད། དེ་བས་ལོ་རྒྱུས་ཡིག་ཚང་ལྟར་ན་དངུལ་རྭ་ཞེས་པའི་མིང་འདི་ཐོག་མར་ལབ་རྩེའི་མིང་དུ་ཆགས་ལ་རྗེས་སུ་ལབ་རྩེའི་མིང་སྡེ་མིང་ལ་ཆགས་པ་གསལ་བོར་བཀོད་ཡོད་དེ། ལབ་རྩེ་བཞག་ནས་ལོ་བཅོ་བརྒྱད་ཀྱི་རྗེས་རབ་བྱུང་བཅུ་གསུམ་པའི་ལྕགས་སྤྲེལ་སྤྱི་ལོ༡༨༠༠ལོར་གུང་ཐང་བསྟན་པའི་སྒྲོན་མེས་དངུལ་རྭའི་བསང་ཡིག་བརྩམས་སྐབས“རྡོ་རྗེ་འཆང་དངོས་དུས་གསུམ་མཁྱེན་པ་དེས།། ལྷ་ཆེན་ཁྱོད་ཀྱི་མིང་འདི་སྡེ་ལ་ཐོགས།། སྡེ་འདི་ཁྱོད་ཀྱིས་སྐྱོང་བའི་རྟེན་འབྲེལ་མཛོད།།” ཞེས་གསུངས་པ་ལས་གསལ་བོར་ཤེས་ཐུབ།
          བཞི། མིང་འདོགས་པའི་དུས་ལ་དཔྱད་པ།
          དེང་སྐབས་དངུལ་རྭ་དང་ཉིན་མ་གཉིས་ལ་དངུལ་རྭ་ཉིན་སྲིབ་གཉིས་ཟེར་ལ། རྨ་ཆུའི་ཕྱོགས་སུ་དངུལ་རྭ་ཉིན་སྲིབ་གཉིས་ཀྱི་ལུག་རྒྱུད་ནི་ཆེས་བཟང་བར་བརྩི་བཞིན་ཡོད། དེ་བས་གོང་གི་ལུག་རྭ་དངུལ་གྱིས་བཏུམ་པའི་ངག་རྒྱུན་དེ་ལབ་རྩེ་མ་བཞག་སྔོན་ནས་ཡོད་པ་འདྲ་སྟེ།“ཧ་ལམ་ས་ཕག་ལོ   ༼     ༡༧༧༩     ༽   ཡས་མས་ལ་ཀུན་མཁྱེན་འཇིགས་མེད་དབང་པོས་གླིང་ཕྱག་བདེ་ཞེས་པ་དེ་དག་གི་འགོ་པར་མངགས་ཤིང་། མཛོད་དགེ་ཉིན་མའི་སྡེ་གྲས་ནས་ལོགས་སུ་བུད་དེ་རྨ་ཆུ་ཕར་ཁ་ནས་སྡེ་མགོ་གཞན་དུ་བཟུང་། ལྕགས་གླང་ལོའི་   ༼    ༡༧༨༡    ༽  དབྱར་ཁར་རྗེ་ཀུན་མཁྱེན་འཇིགས་མེད་དབང་བོ་ཕྱག་ཕེབས་མཛད་དེ་ལྷ་སྡེའི་རུ་དཀྱིལ་གྱི་རི་མགོ་ཞིག་ཏུ་ལུག་རྭ་དངུལ་གྱིས་བཏུམ་ནས་ས་གཏེར་བརྒྱབ་ཅིང་ཨ་མེས་དངུལ་རྭ་ཞེས་པའི་མཚན་གསོལ་ཏེ་ལབ་རྩེ་བསྟད།” [14]ཅེས་པ་དང་། ཧོར་གཙང་འཇིགས་མེད་ཀྱིས“ལོ་རྒྱུས་ཆག་འཇིག་གི་དབང་གིས་སྐབས་དེར་རྩྭ་ཆུ་གཉིས་འཛོམས་ཀྱི་རྨ་ཀླུང་དལ་བ་རིང་མོའི་འགྲམ་རྒྱུད་འདི་ས་བབ་ཤིན་ཏུ་བཟང་ཡང་། མི་འབོར་དེ་ཙམ་མེད་སྟབས་ཀུན་མཁྱེན་འཇིགས་མེད་དབང་བོས་ཐབས་མཁས་ཀྱི་སྒོ་ནས་ལྷ་སྡེ་གསར་འཛུགས་བྱས་པ་ཡིན་འདུག”ཅེས་པ་དང་། གཞན“དེ་ཡང་ཀུན་མཁྱེན་བར་བ་ལ་རབ་བྱུང་བཅུ་གསུམ་པའི་མེ་སྤྲེལ  ༼     སྤྱི་ལོ༡༧༧༦    ༽ ལོར་རྡོ་རྗེ་ཕྲེང་བའི་དབང་ཡོན་དུ་ཕུལ་བའི་རུ་བ་འགའ་ཞིག་དང་། ཧ་ར་ཤི་རི་ག་ན་ཡོད་པའི་ལྷ་སྡེ་བཅས། ཨེར་ཁེ་ཏོ་ཏོ་ནེའི་ས་ཆ་སྟོང་བར་ཡོད་པ་བཟུང་ནས་ཁོ་ཚེ་ལྷ་སྡེ་ཆགས། དེའི་ལོ་བསང་ཁོ་ཚེ་གཉིས་ནས་ཁྱིམ་སྡེ་འགའ་དང་། ཕྱོགས་གཞན་ནས་གསར་དུ་འོངས་པ་བཅས་སྟོད་ཀྱི་ས་བཟུང་ནས་དངུལ་རྭའི་ལྷ་སྡེ་ཆགས” [15]ཞེས་པ་སོགས་ལས་དངུལ་རྭ་འདི་ཐོག་མར་མཛོད་དགེ་ཉིན་མ་དང་མཉམ་དུ་ཡོད་ལ་རྗེས་སུ་སྤྱི་ལོ༡༧༧༩ཡས་མས་སུ་རྨ་ཆུའི་ཕ་རོལ་ཏུ་ས་བཟུང་བ་ནས་རིམ་བཞིན་དངུལ་རྭ་གྲུབ་མགོ་བརྩམས། དེ་བས་དངུལ་རྭའི་ལུག་རྒྱུད་དེ་ཡང་ཐོག་མར་མཛོད་དགེ་ཉིན་མ་ལས་ཆད་པ་ཡིན་ལ། དེ་བཞིན་ལུག་སྟོང་ཅན་གྱི་ཁྱིམ་ཚང་ནི་ཕྱུག་པོ་ཡིན་པས་སྐབས་དེའི་སྤྱི་ཚོགས་ཁྲོད་དངུལ་འགྲོ་རྒྱུག་ཆེ་ཤོས་སུ་འདུག་པས་ལུག་རྭ་དངུལ་གྱིས་བཏུམ་པའི་སྲོལ་ཞིག་དར་ཡོད་པ་འདྲ། གལ་ཏེ་ཨ་མེས་དངུལ་རྭའི་ལབ་རྩེ་མ་བཞག་པའི་རྗེས་སུ་དར་བའི་སྲོལ་ཞིག་ཡིན་ན་མཛོད་དགེ་ཉིན་མའི་ལུག་རྒྱུད་ལ་དེ་འདྲ་མཐོང་ཆེན་བྱེད་སྲོལ་མེད། དེ་ལས་གཞན་སྐབས་དེའི་སྤྱི་ཚོགས་ཁྲོད་དངུལ་ནི་རྩ་ཆེན་ཞིག་ཏུ་གྱུར་ཡོད་དེ། བླ་མ་དང་དཔོན་ཆེན་གང་ཞིག་ཕེབས་ན་ཡང་དེར་དངུལ་གྱི་འབུལ་འཇོག་བཞིན་ཡོད་པ་ལས་ཤེས་ཐུབ།
          མདོར་ན། ཐོག་མར་དམངས་ཁྲོད་དུ་དར་བའི་སྟོང་ལུག་ཅན་གྱིས་ལུག་རྭ་དངུལ་གྱིས་བཏུམ་པའི་སྲོལ་བྱུང་བ་དང་རྗེས་སུ་དེ་རྟེན་འབྲེལ་ཞིག་ཏུ་བརྩིས་ནས༡༧༨༡ལོའི་དབྱར་ཁར་རྗེ་ཀུན་མཁྱེན་འཇིགས་མེད་དབང་བོས་ལྷ་སྡེའི་རུ་དཀྱིལ་གྱི་རི་མགོ་ཞིག་ཏུ་ལུག་རྭ་དངུལ་གྱིས་བཏུམ་ནས་ས་གཏེར་བརྒྱབ་ཅིང་ཨ་མེས་དངུལ་རྭ་ཞེས་པའི་མཚན་གསོལ་ཏེ་ལབ་རྩེ་བསྟད་ལ།གུང་ཐང་བསྟན་པའི་སྒྲོན་མེས“རྡོ་རྗེ་འཆང་དངོས་དུས་གསུམ་མཁྱེན་པ་དེས།། ལྷ་ཆེན་ཁྱོད་ཀྱི་མཚན་སྙན་སྡེ་ལ་བཏགས།། སྡེ་འདི་ཁྱོད་ཀྱིས་སྐྱོང་བའི་རྟེན་འབྲེལ་ཡིན།།”ཞེས་པ་སོགས་ལས་ལབ་རྩེའི་མིང་སྡེ་ལ་ཐོགས་པ་འདྲ་ལ། སྤྱིར་བླ་བྲང་དགོན་པ་ལ་ལྷ་སྡེ་དང་མི་སྡེ་གཉིས་ཡོད་པ་ལས་ལྷ་སྡེ་ཞེས་ནི་སྡེ་མགོ་དང་ཆོས་མགོ་གཉིས་ཀ་དགོན་པ་གཅིག་ལ་གཏོགས་པ་དེར་ཟེར། དེ་བས་དངུལ་རྭ་ནི་བླ་བྲང་གི་ལྷ་སྡེ་ཡིན་པས་འགོ་བ་དང་ཁྲི་བ་གཉིས་ཀ་བླ་བྲང་གིས་མངགས་པ་ཡིན། དེ་བས་དངུལ་རྭ་ཞེས་པའི་མཐར་ལྷ་སྡེ་ཞེས་པ་སྦྱར་བ་ཡིན། མི་སྡེ་ཞེས་པ་ནི་ཆོས་མགོ་དགོན་པར་གཏོགས་ཀྱང་སྡེ་རང་གིས་བཀོད་སྒྲིག་བྱེད་བཞིན་ཡོད། ངག་རྒྱུན་དུ་“ཀུན་མཁྱེན་འཇིགས་མེད་དབང་བོས་དངུལ་རྭ་ལྷ་སྡེ་འཛུགས་སྐབས་ཤིག་ལ། འདི་འདྲ་བཙུགས་ཏེ་སྐུ་ངལ་སྐྱོན་ནས་ཅི་བྱེད་ཞུས་པར། རྗེས་མ་ངའི་དགོན་པའི་ཚོགས་སླང་གི་ཞབས་མི་འཁྱག་པ་ཞིག་འོངས་ཞེས་ལུང་བསྟན་གྱི་ཚུལ་དུ་གསུངས་པར་གྲགས།”དེ་བས་དེང་སྐབས་བླ་བྲང་གི་ལྷ་སྡེ་ཤོག་པ་བརྒྱད་ཀྱི་ཁྲོད་དངུལ་རྭ་ནི་མི་རྒྱུ་གཉིས་ཐད་ནས་སྟོབས་འབྱོར་ཆེ་ཤོས་སུ་གྱུར་ཡོད།
          གསུམ་པ། མཇུག་བསྡུ་བ།
          དངུལ་རྭ་ལྷ་སྡེ་བྱུང་ནས་མི་ལོ་ཉིས་བརྒྱ་བཞི་བཅུ་ཡས་མས་ལས་འགོར་མེད་མོད། འོན་ཀྱང་སྡེ་མིང་ཇི་ལྟར་ཐོགས་ཚུལ་དང་ཐོག་མ་གང་ལས་གྱེས་ཚུལ། ཨ་མ་ཚང་དང་འབྲེལ་བ་ཡོད་སོགས་འབྲི་དགོས་དོན་མེད། ཡིན་ཡང་མཱ་ཧྥུ་ཧྥང་དང་སྡེ་འཁྲུག་སྣ་ཚོགས་ཀྱི་དབང་གིས་ལོ་རྒྱས་ཕྲ་ཞིང་ཞིབ་པ་ཞིག་དཀོན། དེ་བས་ཐེངས་འདིར་ཡིག་ཆ་ཁ་ཤས་སོགས་གཞིར་བཟུང་ནས་འདས་པའི་ལོ་རྒྱུས་ལ་ཁ་གསབ་ཅུང་ཙམ་རེ་བྱུང་ན་འདོད་པ་ལས་གནད་ལ་ཁེལ་བ་ཞིག་བྱུང་མེད་པ་ང་རང་གིས་ཤེས་ཡོད།འདི་ལྟ་བུ་ཞིག་ཏུ་གྱུར་དོན་དུས་འཁྲུག་དང་རིག་གསར་སོགས་ཀྱི་དབང་གིས་གནོད་སྐྱོན་འོག་དཔེ་ཆ་གང་མང་ཞིག་བོར་བརླག་ཏུ་སོང་ལ། དེ་ལས་གཞན་ང་ཚོ་བོད་མི་དག་གིས་བོད་ཀྱི་གནའ་རབས་ལོ་རྒྱུས་སོགས་གཙུགས་སུ་འཛིན་པ་ལས། རང་ཉིད་དང་ཁ་ཐག་ཆེས་ཉེ་སའི་སྡེ་རྒྱུས་བྲིས་པ་ཤིན་ཏུ་ཉུང་བས་ད་ལྟའི་གནས་བབ་འདི་ལྟ་བུ་བྱུང་བ་ཡིན། འདི་ནི་རང་གི་རིག་གནས་རང་གིས་བདག་བྱེད་མ་ཐུབ་པར་འདི་ལྟར་ཁ་འཐོར་ཡ་བྲལ་དུ་གྱུར་པས།   རང་གི་སྡེ་རྒྱུས་དེ་ཅི་འདྲ་ཡིན་པ་ཤེས་མི་ཐུབ། དེ་བས་མཁས་པ་དག་གི་བཞེད་ཚུལ་མི་འདྲ་བ་མང་པོ་ཞིག་བྱུང་དང་འབྱུང་བཞིན་པ་འདི་དག  ང་ཚོས་རང་ནུས་ཅི་ལྕོག་གིས་དེ་དག་གཅིག་གྱུར་ཡོང་པར་འབད་དགོས་སོ། །
          ཟུར་མཆན།
[1] ལྷ་མཆོག་རྒྱལ་གྱི《ཀྲུང་གོའི་བོད་རིག་པ།》ལོ་འཁོར་ཉི་ཤུའི་དཔྱད་རྩོམ་བདམས་བསྒྲིགས་ནང་གི་བཅིངས་འགྲོལ་སྔོན་བླ་བྲང་ལྷ་སྡེ་ཉིན་མ་དང་དངུལ་རྭའི་གཞུང་དཔོན་ལམ་ལུགས་སྐོར་རགས་ཙམ་བརྗོད་པར་གོང་གི་ཚིག་འདི《མདོ་སྨད་ཆོས་འབྱུང་》གི་ཤོག་གྲངས༢༤༡ན་གསལ་ཞེས་བྲིས་ཡོད་མོད། འོན་ཀྱང《མདོ་སྨད་ཆོས་འབྱུང་》ཁྲོད་ན་གོང་གི་ཚིག་དེ་ཇི་མ་ཇི་བཞིན་མེད། དེ་ནི་རྒན་ལྷ་མཆོག་རྒྱལ་ཁོང་གིས་ཕྱོགས་བསྡུས་བྱས་ནས་བྲིས་པ་ཞིག་ཡིན། དེ་བས་བྱམས་མེད་ཅེས་པ་ནི་བཏགས་ནོར་ཨེ་འདོད《མདོ་སྨད་ཆོས་འབྱུང་》ན་བྱམས་མེ་ཞེས་བྲིས་འདུག
[2] [4] [11] [13] [14] ལྷ་མཆོག་རྒྱལ།བཅིངས་འགྲོལ་སྔོན་བླ་བྲང་ལྷ་སྡེ་ཉིན་མ་དང་དངུལ་རྭའི་གཞུང་དཔོན་ལམ་ལུགས་སྐོར་རགས་ཙམ་བརྗོད་པ།《ཀྲུང་གོའི་བོད་རིག་པ།》ལོ་འཁོར་ཉི་ཤུའི་དཔྱད་རྩོམ་བདམས་བསྒྲིགས།[J] ཀྲུང་གོའི་བོད་རིག་པ་དཔེ་སྐྲུན་ཁང་། ཤ༧༦༧   ཤ༧༦༧  ཤ༧༦༧ ཤ༧༦༧  ཤ༧༦༧
[3] རྒན་ལྷ་མཆོག་རྒྱལ་གྱི་དཔྱད་རྩོམ།ཀྲུང་གོའི་བོད་རིག་པ་དཔེ་སྐྲུན་ཁང་གིས་པར་དུ་བསྐྲུན་པའི《ཀྲུང་གོའི་བོད་རིག་པ།》[J] ལོ་འཁོར་ཉི་ཤུའི་དཔྱད་རྩོམ་བདམས་བསྒྲིགས་ཁྲོད་ཀྱི་ཤོག་གྲངས༧༦༧གྱི《བཅིངས་འགྲོལ་སྔོན་བླ་བྲང་ལྷ་སྡེ་ཉིན་མ་དང་དངུལ་རྭའི་གཞུང་དཔོན་ལམ་ལུགས་སྐོར་རགས་ཙམ་བརྗོད་པ།》རུ་ལྕགས་གླང་ལོ་སྤྱི་ལོ༡༧༨༢བྱས་ཡོད་པ་དེ་ནོར་འདུགདག་ཡིག་གསར་སྒྲིག་གི་མཇུག་གི་ལོ་ཚིགས་དང་ཀན་ལྷོའི་ལོ་རྒྱུས་དཔྱད་གཞིའི་ཡིག་རིགས་སོགས་ན་སྤྱི་ལོ༡༧༨༡ལ་ཁེལ་འདུག
[4] 《ཀན་ལྷོའི་ལོ་རྒྱུས་དཔྱད་གཞིའི་ཡིག་རིགས》[Z] དེབ་བཅུ་པ།ནང་ཁུལ་ཡིག་ཆ། ཤ༡༩༣
 [6] གུང་ཐང་བསྟན་པའི་སྒྲོན་མེ།《རྣམ་པར་ཐར་པ་རྒྱལ་སྲས་རྒྱ་མཚོའི་འཇུག་ངོགས།》[M] ཀྲུང་གོའི་མི་རིགས་དཔེ་སྐྲུན་ཁང་།༡༩༩༠ལོའི་དཔར་ཐེངས་དང་པོ། ཤ༣༠༡
[7] ཧོར་གཙང་འཇིགས་མེད།《མདོ་སྨད་ལོ་རྒྱུས་ཆེན་མོ་ལས་སྡེ་ཚོའི་སྐོར་གླེགས་བམ་གཉིས་པ།》[M] བོད་ཀྱི་དཔེ་མཛོད་ཁང་།༢༠༠༩ལོའི་དཔར་ཐེངས་དང་པོ། ཤ༥༣༡
[8] མྱིག་གཅོད།《གླིང་གེ་སར་དང་རྨ་ཆུའི་ཁུགས་སོ་དང་བོ།》[Z] ཤ༡༥
[9] འབྲུག་ཐར།《མདོ་སྨད་བྱང་ཤར་གྱི་བོད་ཀྱི་ཚོ་བ་ཤོག་པའི་ལོ་རྒྱུས་དང་རིག་གནས་བཅས་པར་དཔྱད་པ།》[M] མི་རིགས་དཔེ་སྐྲུན་ཁང་།༢༠༠༢ལོའི་ཟླ༥པར་ཐེངས་དང་པོར་དཔར། ཤ༢༣༣
[10] [12] བྲག་དགོན་པ་བརྟན་པ་རབ་རྒྱས།《མདོ་སྨད་ཆོས་འབྱུང་།》[M]ཀན་སུའུ་མི་རིགས་དཔེ་སྐྲུན་ཁང་།༡༩༨༢ལོའི་དཔར་ཐེངས་དང་པོ། ཤ༢༤༧   ཤ༢༤༧
 [15] མཁན་པོ་ངག་དབང་ཐུབ་བསྟན་རྒྱ་མཚོ་དང་ཧོར་གཙང་སྐུ་ཕྲེང་བཞི་བ།《ཀུན་མཁྱེན་འཇིགས་མེད་རྒྱ་མཚོའི་རྣམ་ཐར།》[M] ཀྲུང་གོའི་བོད་ཀྱི་ཤེས་རིག་དཔར་ཁང་།༡༩༩༡ལོའི་དཔར་ཐེངས་དང་པོ། ཤ༢༤༦
 [16] གུང་ཐང་བསྟན་པའི་སྒྲོན་མེའི《རྣམ་པར་ཐར་པ་རྒྱས་སྲས་རྒྱ་མཚོའི་འཇུག་ངོགས》[M] ཀན་སུའུ་མི་རིགས་དཔེ་སྐྲུན་ཁང་།༡༩༩༡ལོའི་དཔར་ཐེངས་གཉིས་པ། ཤ༡༣༡