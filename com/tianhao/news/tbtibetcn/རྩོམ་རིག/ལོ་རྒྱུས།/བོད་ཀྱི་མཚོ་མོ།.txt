བོད་ཀྱི་མཚོ་མོ།
༡ མ་ཕམ་གཡུ་མཚོ།﹙玛旁雍错﹚
འདི་ལ་“མ་དྲོས་མཚོ”དང་“པད་མ་བླ་མཚོ”ཡང་ཟེར་ཏེ། བོད་ལྗོངས་མངའ་རིས་ས་ཁུལ་གྱི་སྤུ་ཧྲེང་རྫོང་གི་བྱང་རྒྱུད་དུ་ཆགས་པའི་གངས་ཏེ་སེ་དང་ཉེ་སར་ཡོད། མཚོ་འདིའི་མཐོ་ཚད་ལ་སྨི་༤༦༠༠ཙམ་དང་། མཚོ་ཆུའི་རྒྱ་ཁྱོན་ལ་སྤྱི་ལེ་གྲུ་བཞི་མ་༤༡༢ཙམ། ཆེས་ཟབ་སར་སྨི་༨༡བཅས་ཡོད། ངག་རྒྱུན་ལ་མཚོ་འདི་ཀླུ་ཡི་རྒྱལ་པོ་མ་དྲོས་པ་ཞེས་པའི་ཕོ་བྲང་ཡིན་ཟེར་བ་དང་། གངས་ཏེ་སེ་དང་མཚོ་འདི་གཉིས་བཟའ་ཟླ་ཡིན་ཚུལ་སོགས་བཤད་ཚུལ་ཤིན་ཏུ་མང་པོ་ཡོད།
༢ ཡར་འབྲོག་གཡུ་མཚོ།﹙羊卓雍错﹚
འདི་ནི་བོད་ལྗོངས་ལྷོ་ཁ་ས་ཁུལ་གྱི་སྣ་དཀར་རྩེ་རྫོང་གི་བྱང་རྒྱུད་དུ་ཡོད་དེ། མཚོ་ངོས་ཀྱི་མཐོ་ཚད་ལ་སྨི་༤༤༤༡དང་རྒྱ་ཁྱོན་ལ་སྤྱི་ལེ་གྲུ་བཞི་མ་༦༣༨། ཆ་སྙོམས་ཀྱི་ཟབ་ཚད་ལ་སྨི་༣༥། ཆེས་ཟབ་སར་སྨི་༦༠། ཤར་ནུབ་ཀྱི་རིང་ཚད་ལ་སྤྱི་ལེ་༡༣༠། ལྷོ་བྱང་གི་ཞེང་ཚད་ལ་སྤྱི་ལེ་༧༥བཅས་ཡོད་ལ། མཚོ་ནང་དུ་གླིང་ཕྲན་མང་པོ་ཡོད། ངག་རྒྱུན་ལ་མཚོ་འདི་སྔོན་མཁའ་འགྲོ་མ་ཡེ་ཤེས་མཚོ་རྒྱལ་སྒྲུབ་པ་ལ་བཞུགས་སྐབས། བོན་པོས་གསེར་བཙོ་མ་ཞོ་གང་འཕངས་པ་མཚོར་བསྒྱུར་པ་ཡིན་ཟེར།
༣ གནམ་མཚོ་ཕྱུག་མོ།﹙纳木错﹚
འདི་ནི་བོད་ལྗོངས་འདམ་གཞུང་གི་ནུབ་ཕྱོགས་ཀྱི་གཉན་ཆེན་ཐང་ལྷ་དང་ཉེ་སར་ཡོད་དེ། མཐོ་ཚད་ལ་སྨི་༤༠༡༨དང་རྒྱ་ཁྱོན་ལ་སྤྱི་ལེ་གྲུ་བཞི་མ་༡༩༦༡། མཐའ་བསྐོར་གྱི་རིང་ཚད་ལ་སྤྱི་ལེ་༢༥༠ལྷག་ཙམ། ཆ་སྙོམས་ཀྱི་ཟབ་ཚད་ལ་སྨི་༣༠ནས་སྨི་༤༠ཡོད། མཚོ་དབུས་སུ་གླིང་ཕྲན་གསུམ་ཡོད་ལ། དཔྱིད་མཇུག་དང་དབྱར་སྟོད་ལ་ས་ཕྱོགས་གཞན་ནས་བྱ་རིགས་སྣ་ཚོགས་འཕུར་ཡོང་སྟེ་ཚང་བཅའ། ངག་རྒྱུན་ལ་མཚོ་འདི་ནི་དཔལ་འཁོར་ལོ་བདེ་མཆོག་གི་གསུང་གི་གནས་མཆོག་ཡིན་ཟེར། གནས་མཇལ་དང་སྐོར་བ་བྱེད་མཁན་མང་ལ་ལུག་ལོར་ལྷག་ཏུ་མང་ངོ་།།
༤ མཚོ་སྔོན་པོ།﹙青海湖﹚
འདི་ནི་མཚོ་སྔོན་ཞིང་ཆེན་གྱི་མཚོ་ལྷོ་བོད་རིགས་རང་སྐྱོང་ཁུལ་དང་མཚོ་བྱང་བོད་རིགས་རང་སྐྱོང་ཁུལ་གཉིས་ཀྱི་བར་དུ་ཡོད་དེ། མཐོ་ཚད་ལ་སྨི་༣༡༩༥དང་རྒྱ་ཁྱོན་ལ་སྤྱི་ལེ་གྲུ་བཞི་མ་༤༤༥༨དང་། མཚོའི་མཐའ་སྐོར་ལ་སྤྱི་ལེ་༣༦༠། ཟབ་ཚད་ལ་ཆེས་གཏིང་ས་ན་སྨི་༣༢ལྷག་ཡོད། མཚོ་ནང་དུ་མཚོ་སྙིང་མ་ཧཱ་དེ་བ་དང་། མཚེར་བ་རི། འདྲེ་མོ་བྲག་དཀར་སོགས་གླིང་ཕྲན་དག་ཡོད་ཅིང་། མཚེར་བ་རི་ལ་ལོ་རེའི་དཔྱིད་མཇུག་ནས་དབྱར་དཀྱིལ་དུ་བྱ་རིགས་མང་པོ་འཕུར་ཡོང་ནས་ཚང་བཅའ་བས། “བྱ་གླིང”ཡང་ཟེར་ལ་ལྗོངས་རྒྱུའི་གནས་གལ་ཆེན་ཤིག་ཡིན། ཆུ་ལུག་ལོ་ལ་མཚོ་སྐོར་བྱེད་མཁན་མང་། ངག་རྒྱུན་ལ། མཚོ་འདི་དང་ཐོག་ཆུ་མིག་ཅིག་ཡིན་ལ་མི་རྣམས་ཀྱིས་ཆུ་བླངས་རྗེས་དེའི་ཁར་རྡོ་ལེབ་ཅིག་འགེབ་པ་ཡིན། ཉིན་ཞིག་ལ་མི་ཞིག﹙མགར་སྟོང་བཙན་ཡིན་པར་བཤད་སྲོལ་ཀྱང་ཡོད﹚གིས་ཆུ་བླངས་རྗེས་རྡོ་ལེབ་འགེབ་རྒྱུ་བརྗེད་པས་ཆུ་འཕྱུར་ཏེ་མཚོ་རུ་གྱུར་ཅིང་། མཁའ་ཁོར་གྱི་འབྲོག་སྡེ་མང་པོ་མཚོ་ནང་དུ་འཐིམ་པས་“ཁྲི་ཤོར་རྒྱལ་མོ”ཞེས་ཀྱང་འབོད་པར་བཤད།