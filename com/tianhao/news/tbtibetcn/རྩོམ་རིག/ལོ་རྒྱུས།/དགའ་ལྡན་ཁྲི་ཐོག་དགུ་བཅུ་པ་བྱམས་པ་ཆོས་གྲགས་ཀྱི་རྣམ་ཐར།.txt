དགའ་ལྡན་ཁྲི་ཐོག་དགུ་བཅུ་པ་བྱམས་པ་ཆོས་གྲགས་ཀྱི་རྣམ་ཐར།
བྱམས་སྙིང་ཐེག་པ་མཆོག་གི་ཕ་མཁར་ལ༎
                                                                         དབང་བསྒྱུར་ཆོས་ཀྱི་རྒྱལ་པོ་ཞབས་སྟེགས་འཆང༌༎
                                                                         གྲགས་པ་སྙན་མོའི་འཕྲིན་ལས་གནམ་གྱི་མཐར༎
                                                                         མཛེགས་མཁས་དམ་པའི་རྣམ་ཐར་འདི་ན་འགོད༎
          དགའ་ལྡན་ཁྲི་ཐོག་དགུ་བཅུ་པ་བྱམས་པ་ཆོས་གྲགས་ནི། རབ་བྱུང་བཅུ་བཞི་པའི་ལྕགས་ཁྱི་༡༨༥༠ལོར་མདོ་ཁམས་བྲག་འགོའི་ཆར་གཏོགས་ཝ་ལུང་གྲོང་ཚོའི་ཝ་ལུང་ཚང་ཞེས་པའི་ཞིང་པའི་ཁྱིམ་ཚང་ཞིག་ཏུ་སྐུ་འཁྲུངས། སྐུ་ན་ཤིན་ཏུ་ཕྲ་བའི་དུས་ནས་ཕལ་བའི་སྤྱོད་ཚུལ་རིང་དུ་དོར་ཞིང་ཡ་རབས་དམ་པའི་སྤྱོད་བཟང་གིས་ཐ་ན་འབུ་སྲིན་གྲོག་སྦུར་ཚུན་ཆད་ལ་གནོད་པའི་ལས་ཕྲ་མོ་ཙམ་ཡང་མི་བསྒྲུབ་པར་བྱམས་སྙིང་རྗེ་བཅོས་མ་མ་ཡིན་པ་རང་ཆས་སུ་མངའ་བའི་སྐྱེས་ཆེན་དམ་པའི་རང་རྟགས་མངོན་དུ་གྱུར་བས། ཀུན་གྱིས་བསྔགས་པའི་ཡུལ་འབའ་ཞིག་གྱུར། ཆུང་དུས་ནས་ཧོར་ཆོས་རྗེ་ངག་དབང་ཕུན་ཚོགས་ཀྱིས་ཕྱག་བཏབ་པའི་ཧོར་དགོན་སྡེ་བཅུ་གསུམ་གྱི་ཡ་གྱལ་མཁས་གྲུབ་བྱེ་བའི་བསྟི་གནས་བྲག་འགོ་དགའ་ལྡན་རབ་བརྟན་རྣམ་རྒྱལ་གླིང་དུ་ཆོས་ཞུགས་གནང་ནས་འབྲེི་ཀློག་དང་འདོན་ཚོགས་ཆོས་སྤྱོད་ཀྱི་རིམ་པ་རྣམས་བསླབས་པས་ཚེགས་མེད་དུ་མཁྱེན།  ཆུང་དུས་ནས་དགེ་ཚུལ་གྱི་དངོས་པོ་བླངས་བསླབ་ཁྲིམས་མཐའ་དག་མིག་གི་འབྲས་བུ་བཞིན་དུ་སྲུང་ཞིང་བསྟན་པའི་མིག་རྒྱན་དུ་གྱུར། བཤེས་གཉེན་དུ་མའི་ཞབས་ལ་བསྟེན་ནས་བསྡུས་གྲྭ་བློ་རྟགས་ནས་ཕར་ཕྱིན་དགེ་འདུན་ཉི་ཤུའི་བར་རིགས་ལམ་བརྒལ་བརྟག་གི་སྒོ་ནས་སྦྱང་བརྩོན་དཔྱིས་ཕྱིན་པར་མཛད་པ་དང༌། རྒྱན་འཇུག་གཉིས་དང་རྩ་བ་ཤེས་རབ། འགྲེལ་ཆུང་དོན་གསལ། དྲང་ངེས་རྩ་བ་བཅས་ཐུགས་འཛིན་གནང༌། རིགས་ལམ་མྱུར་བའི་ཚོད་དུ་འཛིན། དེ་ཙམ་གྱིས་ཆོག་ཤེས་མ་གནང་སྟེ་ཆོས་ཀྱི་དོན་དུ་རྒྱལ་བུ་དོན་ཀུན་གྲུབ་པས་དཀའ་སྤྱད་གནང་བ་ལྟར། དབུས་འགྱུར་ཆོས་ཀྱི་ཞིང་སར་ཕེབས་པའི་འདུན་པ་དྲག་པོ་འགོག་མེད་དུ་འཆར་ཏེ། ངལ་དུབ་ལ་མ་འཛེམ་པར་ལྷ་ལྡན་དུ་ཞབས་སོར་བཀོད་ཅིང༌། ལེགས་བཤད་མགྲིན་པའི་རྔ་གསང་སྙན་འགྱུར་འབུམ་དུ་འཁྲོལ་བའི་མཁས་དབང་བྱེ་བའི་འབྱུང་གནས་ལུང་རྟོགས་ལེགས་བཤད་རྒྱ་མཚོའི་གཏེར་ཆེན་དཔལ་ལྡན་འབྲས་དཀར་སྤུངས་པའི་མཁས་མང་བློ་གསལ་བྱེ་བའི་གླིང་དུ་ཆོས་ཞུགས་མཛད་དེ་དགེ་བའི་བཤེས་གཉེན་དུ་མའི་ཞབས་རྡུལ་སྤྱི་བོར་བླངས། གྲྭ་རྐྱང་དཀྱུས་མའི་ཚུལ་གྱིས་གཞུང་ཆེན་ཁག་ལ་གསན་བསམ་མཐར་ཕྱིན་མཛད་ནས་མཁས་པའི་གྲགས་པ་འབྲེ། བཤད་པ་དང་རྩོད་པ་ལྷུར་ལེན་པ་ཙམ་མ་ཡིན་པར་ཐོས་དོན་ཐུགས་ཉམས་སུ་བསྟར་བས། སྐྱེས་སྦྱངས་ཀྱི་མཁྱེན་རབ་ཐོགས་པ་མེད་ཅིང༌། གུས་པ་དང་རྟག་པར་སྦྱོར་བའི་བརྩོན་པ་ལྷུར་བཞེས་པས་མཁྱེན་རབ་དབྱར་གྱི་མཚོ་ཆེན་ལྟར་མཐའ་མེད་དུ་འཕེལ། ཕུར་ལྕོག་བྱམས་མགོན་གྱི་དྲུང་ནས་བསྙེན་པར་རྫོགས་པའི་དགེ་སློང་གི་སྡོམ་པ་ཞུས། བརྩོན་པ་ཆུ་བོའི་རྒྱུན་བཞིན་བསྐྱངས་ཏེ་གཞུང་ཆེན་བཀའ་པོད་ལྔར་གསན་སྦྱངས་མཐའ་རྒྱ་བཅད་པའི་འབྲས་རྟགས་གདན་གསུམ་གྲྭ་སྐོར་དམ་འཇོག་དང༌། ཆོ་འཕྲུལ་སྨོན་ལམ་ཆེན་མོའི་གསུང་ཆོས་ར་བར་གདན་གསུམ་དབུས་རྒྱུད་གྲྭ་སྟོད་སྨད། རྭ་བ་སྟོད་པ་བཅས་གཞུང་ལུགས་རབ་འབྱམས་སྨྲ་བའི་བཀའ་རམས་དགེ་བའི་བཤེས་གཉེན་གསེར་གྱི་རི་ཚོགས་ལྟ་བུ་རྣམས་གཙོ་བོར་གྱུར་པའི་ལེགས་བཤད་དགའ་སྟོན་ལ་གདན་འཛོམས་པའི་རིགས་ལམ་གནམ་ལྕགས་ཀྱི་འཁྲུལ་འཁོར་ལ་ཐུགས་བྱང་ཆུབ་པ་རྣམས་ཀྱིས་རྒྱ་བོད་གཞུང་ལུགས་རྒྱ་མཚོའི་དཀའ་གནད་ལས་བརྩམས་པའི་བརྒལ་བརྟག་ཅི་ཙམ་ཕུལ་ཡང་མཁྱེན་རབ་ཀྱི་ཕར་མཐར་གཏུགས་པ་མེད་པར་གནད་ལ་རེག་པའི་རྣམ་ཐར་སྒོ་བཞིའི་ལྗགས་ལན་ཐོགས་མེད་དུ་གནང༌། དེར་འདུས་གཟུར་གནས་དཔྱོད་ལྡན་རྣམས་ཀྱིས་བསྟོད་བསྔགས་ཀྱི་མེ་ཏོག་ཡང་ཡང་འཐོར་ཞིང་སྙན་པའི་གྲགས་པ་ཕྱོགས་སུ་ཁྱབ། ལོ་དེའི་ལྷ་ལྡན་རབ་འབྱམས་པའི་མཚན་གནས་དང་པོ་བཞེས། དེ་ནས་དམ་པ་གོང་མའི་ཕྱག་རྒྱུན་དང༌། ཁྱད་པར་དུ་ཐུན་མིན་རྒྱུད་སྡེ་བཞིར་ཉམས་ལེན་གནང་རྒྱུར་ཐུགས་དམ་གྱི་མཐིལ་དུ་བཟུང་ནས་དཔལ་ལྡན་སྨད་རྒྱུད་གྲྭ་ཚང་དུ་ཆོས་ཞུགས་གནང་སྟེ། གསང་ཆེན་རྒྱུད་སྡེ་བཞི་དང་ཡང་གསང་བླ་མེད་ཀྱི་རྒྱུད་བཅས་པར་གསན་བསམ་མཐར་ཕྱིན་གནང་ནས་སྔགས་རམས་པའི་དམ་བཅའ་བཞགྜྲིཀའི་སྐྱོར་དཔོན་སོགས་དཔལ་ལྡན་སྨད་རྒྱུད་པའི་ལས་རྒྱུན་གང་གི་སྐབས་སུ་ཡང་གཞན་དང་མ་འདྲ་བའི་ཚགས་ཚུད་བྱུང་བ་སོགས་བསྔགས་འོས་ཀྱི་ཚད་དུ་གླེང༌། རིམ་པས་རྒྱུད་སྨད་དགེ་བསྐོས་ཞིང་དཔལ་ལྡན་སྨད་རྒྱུད་པའི་སྒྲིགས་ཁྲིམས་ལ་དམ་བསྒྲགས་ཤུགས་ཆེར་གནང༌།
          བར་སྐབས་ཤིག་ནས་རྒྱུད་པའི་སྒྲིགས་ཁྲིམས་དེ་ཙམ་གྱིས་ཚགས་སུ་ཚུད་པོ་མེད་པར་མ་རུང་བ་རེ་ཟུང་གིས་སྤྱོད་ངན་ལ་བརྟེན་དགེ་འདུན་སྤྱིའི་སྒྲིགས་ལམ་ལ་གནོད་སྐྱོན་ཚབས་ཆེན་ཐེབས་པར་ཐུགས་ཀྱིས་མ་བཟོད་པར། བསྟན་པར་གཅེས་འཛིན་གྱིས་སྒྲིགས་ཁྲིམས་ལ་དག་ཐེར་དམིགས་ཕུགས་པར་མཛད་དེ། དཔེར་ན་ལྷ་ས་རྒཡུད་སྨད་པའི་གྲོང་ཆོག་པ་ཡོད་སར་སྣང་མེད་དང༌། མངོན་ཆུང་གིས་ཕེབས་ཏེ་སྒོ་འགྲམ་ནས་གཟིགས་པ་སོགས་ཀྱིས་གནས་དབྱུང་བཏང་བ་སོགས་མང་དུ་མཛད། གྲོང་ཆོག་པ་ཚེས་ཉིན་གཅིག་སྦྱིན་བདག་ལ་མངགས་ཏེ། དེ་རིང་རྒྱུད་གྲྭ་གཞན་པ་སུ་ཞིག་སླེབས་ཀྱང་ནང་ལ་མ་གཏོང་ཞེས་བཀག་ཀྱང༌། འདི་ཉིད་ཀྱིས་རྒྱུད་པ་ཞིག་གི་དགེ་ཕྲུག་ཡིན་ལྡེ་མིག་ལེན་མཁན་གཏོང་རོགས་གསུངས་ནས་ནང་དུ་འཛུལ་སྐབས་གྲྭ་ཆས་སྒྲིག་བཞིན་གོན་མེད་སྟབས་ཉེས་དཀྲིས་པ་དང༌། རྒྱུད་པའི་ཚོགས་སུ་ཟླ་གམ་ཕུད་དེ་བཞེངས་ནས་ངས་དཀོན་མཆོག་དཔང་བཙུགས་ཞེས་གསུང་བཞིན་ཉེས་རྡུང་གཏོང་པས་རྒྱུད་སྨད་པ་ཚོས་འདིའི་མཚན་ལ་དཀོན་མཆོག་དཔང་གཙུགས་ཞེས་སུ་འབོད། དེ་ལྟ་ཚུལ་བཞིན་མ་ཡིན་པའི་ཀུན་སྤྱོད་ཁྱེར་བའི་དགེ་འདུན་གྲལ་གཉིས་ཙམ་སྟེ་ཞལ་གྲངས་སུམ་ཅུ་ཙམ་སྡེབས་གཅིག་ལ་གནས་དབྱུང་བཏང་ནས་དཔལ་ལྡན་སྨད་རྒྱུད་པའི་སྒྲིགས་ཁྲིམས་རྣམས་མི་ཉམས་རྒྱུན་འཛིན་དང་ཉམས་པ་སོར་ཆུད་མཛད་ཅིང༌། རྒྱུད་སྡེ་ཆེན་པོ་བཞིའི་འཆད་ཉན་བླ་ལྷག་ཏུ་སྤེལ་བ་སོགས་དམ་པ་འདི་ནི་སྨད་རྒྱུད་གྲྭ་ཚང་ལ་བཀྲིན་མཆོག་ཏུ་ཆེ་བའི་ཚད་དུ་བགྲངས། རྗེས་སུ་བདག་ཉིད་ཆེན་པོ་འདིའི་ཞལ་ནས། ངོས་འདི་ལྟར་ཚེ་རིང་བར་འཚོ་ཐུབ་པ་ནི་རྒྱུད་པའི་ལས་རྒྱུན་སྐབས་སྒྲིགས་ཁྲིམས་ལ་དག་ཐེར་གང་ལེགས་འབྱུང་བ་དང་གསང་ཆེན་རྒྱུད་སྡེ་རྣམ་བཞིའི་ཉན་བཤད་ལ་ཞབས་ཞུ་ལེགས་པོ་བྱུང་བའི་བཀྲིན་ཉན་གཅིག་ཡིན་ཞེས་གསུངས་ཚུལ་རྒན་རབས་རྣམས་ཀྱི་ཞལ་ནས་ཐོས། རྒྱལ་བའི་དབང་པོ་ཐུབ་བསྟན་རྒྱ་མཚོ་དང༌། ཏྲེ་ཧོར་ཁང་སར་སྐྱབས་མགོན་བློ་བཟང་ཚུལ་ཁྲིམས། ཕ་བོང་ཁ་པ་བདེ་ཆེན་སྙིང་པོ། ཕུར་ལྕོག་བྱམས་མགོན་རིན་པོ་ཆེ། ཡོངས་འཛིན་གླིང་སྤྲུལ་བློ་བཟང་ལུང་རྟོགས་སོགས། སྐྱེས་ཆེན་དུ་མའི་དྲུང་ནས་མདོ་སྔགས་ཀྱི་བཀའ་ལུང་མན་ངག་ཤིན་ཏུ་མང་པོ་ཞུས། ཕ་ཡུལ་གཞིས་དགོན་དགའ་ལྡན་རྣམ་རྒྱལ་གླིང་གིས་གདན་ཞུའི་གསོལ་བ་ཡང་ཡང་བཏབ་པར་བརྟེན། བརྩེ་ཆེན་ཡེ་ཤེས་ཆེན་པོས་ཉེ་བར་དྲངས་ཏེ་ཁམས་ཀྱི་ཕྱོགས་སུ་ཞབས་ཟུང་བསྒྱུར། ཕ་ཡུལ་གཞིས་དགོན་དུ་ཞབས་སེན་བཀོད་དེ་ཡུལ་དགོན་སེར་སྐྱ་མང་ཚོགས་ཀྱིས་གསོལ་བ་ཕུར་ཚུགས་བཏབ་པ་བཞིན་བྲག་དགོན་རབ་བརྟན་རྣམ་རྒྱལ་གླིང་གི་མཁན་པོ་ཁྲི་པའི་ཐུགས་འགན་བདག་གིར་བཞེས། དགོན་པའི་སྒྲིགས་གཞི་ཡོད་ཚད་དམ་པའི་ཆོས་འདུལ་བ་གཞིར་བཟུང་གིས་དགོན་དེའི་སྒྲིགས་ཁྲིམས་ལ་དག་ཐེར་ནན་པོ་གནང་ཞིང༌། འཆད་ཉན་སྔར་ཡོད་རྒྱུན་འཛིན་དང༌། མདོ་སྔགས་རིག་གནས་དང་བཅས་པར་འཆད་རྩོད་རྩོམ་གསུམ་གྱི་རྒྱུན་བཟང་དབྱར་གྱི་མཚོ་ཆེན་ལྟར་སྤེལ་རྒྱུའི་ཐུགས་འདུན་ཆེན་པོ་ཡོད་ནའང་རྟེན་འབྲཻལ་གྱི་གནད་ཀ་ལྟ་བུས་ཐུགས་བཞེད་ལྟར་མ་གྲུབ་མོད། འོན་ཀྱང༌། ཁྱིམ་པ་ཚོར་དགེ་སྡིག་སྤང་བླང་གི་རྣམ་བཞག་སོགས་ཆོས་དང་འཇིག་རྟེན་གཉིས་ཐད་ནས་སློབ་སྟོན་གང་ཟབ་གནང། བས། དེ་ནས་བཟུང་ཡུལ་ཁམས་དེའི་ཁོར་ཡུག་གང་སར་རྐུ་ཁྱེར་འཕྲོག་བཅོམ་དང༌། རི་དྭགས་གཤོར་བ། སྒོ་ཕྱུགས་ཚོད་མེད་གསོད་པ་སོགས་མདོར་ན་སྡིག་ལས་འབའ་ཞིག་ལ་སྤྱོད་མཁན་རྣམས་ཀྱང་ཐབས་ཚུལ་དུ་མའི་སྒོ་ནས་ལས་ངན་གསོག་པའི་རྒྱུན་བཅད་དེ་དམ་པའི་ཆོས་ལ་གཞོལ་བར་བྱས། རི་རྒྱ་ཀླུང་རྒྱ་བསྡམས་པས་སྲོག་ཆགས་འབུ་སྲིན་ཡན་ཆད་ཞི་བདེ་བག་ཕེབས་ཀྱིས་རྒྱུ་ཞིང༌། ཡུལ་ཁམས་སུ་ནད་མུག་འཁྲུག་རྩོད་ཞི་སྟེ། ལོ་ཕྱུགས་ཀྱི་འཕེལ་ཁ་ཅི་ཡང་རྒྱས་པས་རྫོགས་ལྡན་གཉིས་པའི་སྐལ་བཟང་མངོན་དུ་གྱུར། ཟང་ཟིང་གི་འདུ་འགོད་དང་དཀོར་གྱི་ཡོ་ལང་ལ་མཁས་པའི་མི་སྲུན་པ་འགའ་ཞིག་གིས་རྗེ་འདི་ཉིད་ལ་ཝ་ལུང་ཁ་མཆུ་དགེ་བཤེས་ཞེས་ཀྱང་བཏགས་སྐད་ཐོས། ཡུལ་དེའི་རིས་མེད་ཆོས་བརྒྱུད་ཁག་གི་བསྒྲུབ་བྱ་མང་པོར་དགེ་ཚུལ་དང་བསྙེན་རྫོགས་ཀྱི་དངོས་པོ་བསྩལ་བས་ངུར་སྨྲིག་འཛིན་པའི་སྡེ་ཆེན་པོ་ལྷར་བཅས་འགྲོ་བའི་བསོད་ནམས་ཀྱི་ཞིང་ས་བསྒྲུབས།
          ཆོས་གཞིས་དུ་མར་སེམས་ཅན་ལ་འཚེ་བའི་ལས་དང་འབྲེལ་བའི་མཛད་སྒོ་དང་ལས་གཞི་མཐའ་དག་མཚམས་འཇོགས་བྱེད་དུ་བཅུགམདོར་ན་བྲག་འགོ་དང༌། ལྕོག་རི། སྟོང་འཁོར། རྟའུ། མགར་ཐར། མི་ཉག་སོགས་ཡུལ་ལུང་མང་པོར་གང་གི་ཐུགས་རྗེའི་འཕྲིན་ལས་ཀྱིས་བསྐྲུན་པའི་འཚེ་མེད་ཞི་བའི་རླབས་དཀར་གྱི་རྒྱུན་བཟང་ལོངས་སུ་སྤྱོད་རྒྱུ་བྱུང་ཞིང༌། ཐམས་ཅད་ལྷ་ཆོས་དགེ་བ་བཅུའི་ཁྲིམས་ཀྱིས་འཚོ་བར་མཛད་དོ། སྐབས་དེ་ཤེད་དུ་ྋགོང་ས་ཆེན་པོས་ལྷ་ལྡན་ཆོས་ཀྱི་ཞིང་ཁམས་སུ་ཆིབས་ཐོན་གནང་དགོས་པའི་བཀའ་བཟང་སྤྱི་བོར་ཕེབས་དོན་བཞིན་ཞབས་ཟུང་འཁོར་ལོའི་རེ་ཁཱ་དབུས་ཕྱོགས་སུ་བསྒྱུར། དྲི་མེད་ཞབས་ཟུང་གི་རེ་ཁཱ་གཙང་མ་ལྷ་ལྡན་དག་པའི་ཞིང་མཆོག་ཏུ་བཀོད་འཕྲལ། ལྷར་བཅས་སྲིད་ཞིའི་གཙུག་རྒྱན་རྗེ་བཙུན་ཐམས་ཅད་མཁྱེན་ཅིང་གཟིགས་པ་ཆེན་པོ་ཡོངས་རྫོགས་བསྟན་པའི་མངའ་བདག་ྋསྐྱབས་མགོན་རྒྱལ་བའི་དབང་པོ་སྐུ་ཕྲེང་བཅུ་གསུམ་པ་ངག་དབང་བློ་བཟང་ཐུབ་བསྟན་རྒྱ་མཚོ་འཇིགས་བརལ་དབང་ཕྱུག་ཕྱོགས་ལས་རྣམ་རྒྱལ་མཆོག་ལ་འབྱོར་ཕྱག་དང༌། བསྟན་འགྲོར་སྨན་པའི་ལས་གཞིར་གུས་པ་ཧུར་བསྐྱེད་ཞུས་པའི་རྣམ་དཀར་གྱི་ཕུང་བོ་འདིས། རྒྱལ་བའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པ་དང་བསྟན་པ་དེ་འཛིན་ཀུན་གྱི་གཙུག་རྒྱན་གངས་ཅན་འགྲོ་བའི་སྐྱབས་གཅིག་ཕྱག་ན་པད་དཀར་མཆོག་གསང་གསུམ་རྡོ་རྗེའི་རང་ཁམས་སུ་བརྟན་ཅིང་བསྟན་འགྲོའི་མགོན་དཔུང་དམ་པར་སྐུ་ཚེ་བསྐལ་བརྒྱར་བཞུགས་རྒྱུར་འགྲོ་བའི་བདེན་ཚིག་སྨོན་ལམ་བཏབ་པས་དགྱེས་ཚོར་ཆེན་པོའི་སྒོ་ནས་གསུང་གིས་དབུགས་དབྱུང་གནང༌། རིམ་གྱིས་རྒྱུད་པའི་བླ་མ་དང༌། མཁན་ཁྲིར་ཕེབས་ནས་དམ་པའི་ཕྱག་རྗེས་རྨད་དུ་བྱུང་བས་ཆོས་ཚུལ་ཡར་ཟླའི་དཔལ་ལ་འགྲན་བཞིན་བསྐྱངས། དེ་ཡང་བརྒྱུད་འདེབས་ལས།
                                                                         མདོ་སྔགས་ལེགས་བཤད་འོད་ཟེར་འཕྲོ་བའི་ངག།
                                                                         དབང་བཞིའི་ངེས་དོན་མཁྱེན་ཡངས་འདོད་རྒུའི་སྤྱོད། །
                                                                         བཟོད་པ་བརྟན་པའི་ཆ་ཤས་ཡོངས་སུ་རྫོགས། །
                                                                         རྒྱལ་བསྟན་པདྨོའི་གཉེན་ལ་གསོལ་བ་འདེབས། ཞེས་འབྱུང༌།
          དེ་ལྟར་བཀྲ་ཤིས་ལོ་ལེགས་ཀྱི་མཁན་པོའི་མཛད་པ་མཐར་ཕྱིན་ཏེ་མཁན་ཁྲིའི་ལོ་དུས་ཚང་ནས་མཁན་ཁྲི་ལས་ཟུར་པ་དང་མི་རིང་བར། རབ་བྱུང་བཅོ་ལྔ་པའི་ཤིང་སྟག༡༩༡༤ལོར་བྱང་རྩེ་ཆོས་རྗེ་མཁྱེན་རབ་ཡོན་ཏན་རྒྱ་མཚོ་དགའ་ལྡན་གསེར་ཁྲི་ལ་འཕོས་པས་རྗེ་འདི་ཉིད་བྱང་རྩེ་ཆོས་རྗེའི་མངོན་པར་མཐོ་བའི་ཁྲི་ཕང་ལ་བཞུགས་སུ་གསོལ། སྐབས་དེར་བལ་ཡུལ་ནས་དུས་གསུམ་བདེ་བར་གཤེགས་པའི་རིང་བསྲེལ་གྱི་སྙིང་པོ་བཞུགས་པའི་མཆོད་རྟེན་རྣམ་པ་གསུམ་ཞེས་ཡོངས་སུ་གྲགས་པ་དེ་ཉིད་ཞིང་འདིའི་བསོད་ནམས་ཀྱི་རྟེན་དམ་པར་བཞུགས་སུ་གསོལ་ནས་བགྲང་བྱ་མང་ཙམ་རིང་ཕྱི་རྟེན་དང་ནང་རྟེན་གཟུངས་ཞུགས་བཅས་པར་ཉམས་གསོ་དང་རབ་ཏུ་གནས་པར་བྱས་པ་དང༌། ཁྱད་པར་དུ་འཕགས་པ་ཤིང་ཀུན་གྱི་རྒྱུ་ཆའི་ཤིང་ཆ་རྣམས་རྙིང་སུངས་དང་རུལ་སྐྱོན་ཚབས་ཆེན་ཐེབས་པ་དང༌། རྣ་རྒྱན། གདུགས་དྲྭ་ཕྱེད་སོགས་ཞིག་རལ་དང་གོག་སྐྱོན་ཤིན་ཏུ་ཆེ་བར་བརྟེན་དད་ལྡན་སྐྱེ་བོའི་ཚོགས་ཀུན་གཅིག་ཏུ་བགྲོས་ནས། རྟོགས་ལྡན་ཤཱཀྱ་ཤྲིའའི་རིགས་སྲས་དང༌། ངྷ་རྨ་སའུ་གཉིས་ཉམས་གསོའི་སྐྱབས་འཇུག་གཟིགས་སྐྱོང་ཡོང་བའི་སྙན་བསྐུལ་ཞུས་ངོར་འབྱོར་དོན་བཞིན། རང་གཞུང་དགའ་ལྡན་ཕོ་བྲང་པ་ཆེན་པོ་ནས་རྗེ་འདི་ཉིད་ཉམས་གསོའི་ལས་གྲྭའི་ཐོག་མཐའ་བར་གསུམ་གྱི་ཐུགས་འགན་གཙང་བཞེས་དགོས་པ་དང་ཆོག་གྲྭའི་རྡོ་རྗེ་སློབ་དཔོན་གཅིག་ལྕོགས་གནང་རྒྱུའི་བཀའ་ཕེབས་གནང་བཞིན། ལྕགས་སྦྲུལ་ཟླ་བ་བཅུ་པའི་ཚེས་དགུ་ཉིན་ལྷ་ལྡན་ནས་ཐོན་ཕྱག་ཞུས་ཏེ་ཕེབས་ལམ་ནས་བསྙུན་གཞི་སོགས་ཉེར་འཚེ་མེད་པར་བལ་བོའི་རྒྱལ་སར་བདེ་འབྱོར་ཐོགརྣམ་དཀར་ལེགས་ཚོགས་ཀྱི་ལས་རིགས་རྣམས་ལ་རུ་ང་ཕྲག་དོག་མེད་པར་གྲོགས་དན་འཕྲིན་ལས་བསྒྲུབ་ཕྱིར་ཆོས་སྐྱོང་སྤྱིའི་བསྐང་གསོ་གཏོར་འབུལ་དང༌། ལས་གཤིན་དུ་དྲུག་ཅུ་མ་འབུལ་བ་སོགས་ཨར་ཆོག་ཉིན་བཞིའི་རིང་ཟབ་རྒྱས་ཞུས། ཨར་ཆོག་གནང་བའི་ཐོག་མའི་ཉིན་དེར་བར་སྣང་གི་དབྱིངས་རིམ་ནས་སྦྲང་ཆར་ཟིལ་བུའི་རྒྱུན་བཟང་ས་གཞིར་ཆག་ཆག་བཏབ་པ་སོགས་ལྷ་དང་ཀླུ་རྣམས་དགའ་བའི་མངོན་རྟགས་ཀྱི་ལྟས་བཟང་མང་པོ་བྱུང་བས་ཚེགས་མེད་ངང་ལས་གྲྭ་ཐམས་ཅད་ལམ་ལྷོང་ཡོང་བའི་གདེང་ཚོད་རྙེད། དེ་ནས་ས་རྟ་༡༩༡༨ལོའི་ཆོ་འཕྲུལ་ཟླ་བའི་ཚེས་བཅུ་གཅིག་ནས་བཅུ་གསུམ་གྱི་བར་ཉིན་གསུམ་རིང་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་མདུན་དུ་མཆོད་སྤྲིན་རྒྱས་བཤམས་དང་འབྲེལ་གསོ་སྦྱོང་དང༌། གནས་བརྟན་ཕྱག་མཆོད། རྣམ་རྒྱལ་མའི་མཆོད་ཆོག་སྨིན་བསྒྲུབས་བགྱིས། སླར་ཡང་ཉིན་བཞིའི་རིང་རྣམ་རྒྱལ་སྟོང་མཆོད་ཚར་མང་དང༌། རབ་གནས་དགེ་ལེགས་ཆར་འབེབས་དང༌། བདེ་གསང་བདག་འཇུག་སྨིན་གཏོང་ཐོག བཟང་དྲུག་སྨན་སྣ་དང་མཉམ་བསྲེས་དང༌། ཁ་ཆེའི་གུར་གུམ། ཙན་དན་སོགས་དྲི་བཟང་སྣ་མང་གི་ཁུ་བས་སྦྱངས་པའི་ན་བཟའ་དཀར་པོ་དང༌། སྐུ་ཀླུང་དར་ཕྲེང་གི་དྲ་བ་དར་ཆེན་བསྒྲེང་འཛུགས། ཐུགས་སྨོན་སྙན་ཤལ། ཚོགས་ཀྱི་འཁོར་ལོ་བཅས་རྒྱས་འབུལ་ཞུས། ཉི་མ་དེར་ཕྱོགས་བཞིའི་མཁའ་དབྱིངས་སུ་བར་མཚམས་མེད་པར་འཇའ་ཚོན་སྣ་ལྔའི་གུར་ཁྱིམ་རྣམ་པར་བཀྲ་ཞིང༌། མཚན་མོ་ཡང་མཆོད་རྟེན་གྱི་ཆོས་འཁོར་དང་བརེ་གདུགས་ཀྱི་མཚམས་ནས་འོད་དཀར་པོའི་བཀྲག་མདངས་འཆོར་བའི་གོང་བུ་ཞིག་ཡུན་རིང་བཞུགས་པ་དེ་འཁོད་ཚང་མར་མཐུན་སྣང་དུ་གྲུབ། དེར་ལྷ་ལྡན་གྱི་རྒྱལ་སའི་མདུན་ཐང་ཆེན་མོར་ཡ་མཚན་ཆེ་བའི་མཁའ་དབྱིངས་སྔོ་བ་དང༌། ནམ་མཁའ་ནས་མེ་ཏོག་གི་རྒྱུན་གཏོར་བ་སོགས་ངོ་མཚར་བའི་ལྟས་བཟང་མིག་གི་ལམ་དུ་མངོན། དེ་དང་ཕྱོགས་ཀུན་ནས་མཐུན་པའི་མཆོད་སྤྲིན་འབུལ་བཤམས་སྨིན་བསྒྲུབ་ཆོ་ག་རབ་གནས་སོགས་ལེགས་སྒྲུབ་ཞུས། དེ་ནས་གཟའ་སྐར་འཕྲོད་སྦྱོར་དགེ་བའི་ཉིན་དང་སྟབས་བསྟུན་གྱིས་མཆོད་རྟེན་ཆེན་པོ་འཕགས་པ་ཤིང་ཀུན་གྱི་བརེ་སྟེང་དུ་རྒྱུ་བཟང་རིན་ཆེན་གསེར་ཟངས་ཤུབས་བཏུམས་ཀྱི་ཀ་བ་སུམ་ཅུ་སོ་གཉིས་བཙུགས་ཏེ་རྟེན་འབྲཻལ་གྱི་གནད་ཀ་ལེགས་བསྒྲིགས་དང༌། གསེར་ཟངས་ལས་གྲུབ་པའི་ཆོས་འཁོར་དང་ཅོད་པན་གསར་དུ་བཞེངས་བསྐྲུན་བགྱིས་པར་མ་ཟད། སྟེང་ཤོད་བར་གསུམ་དུ་རྒྱལ་བ་རིགས་ལྔའི་ལྷ་དབང་དང་རྗེ་བཙུན་འཕགས་མ་སོགས་ཕྱི་རྫས་ནང་རྟེན་ཐམས་ཅད་བཟོ་བཀོད་གང་ཐད་ནས་ཀྱང་སྔར་ལས་བརྒྱ་འགྱུར་གྱིས་ཕུན་སུམ་ཚོགས་པར་གྱུར། མཆོད་རྟེན་དབུ་ཐོད་ཀྱི་སྔར་ཡོད་གཟུངས་རྙིང་བྱིན་ལྡན་རྣམས་རང་འཇགས་ཐོགདད་ལྡན་གཏོང་ཕོད་ཀྱི་ཕྱག་ཟུང་ཡངས་བ་རྣམས་ཀྱིས་འབུལ་སོན་བྱུང་བའི་གསེར་དངུལ་གར་བླུགས་དང་གསེར་ཟངས་ལས་གྲུབ་པའི་སྐུ་བརྙན་ཁག་དང༌། གཞན་ཡང་སྐུ་གསུང་ཐུགས་རྟེན་ཕོན་ཆེན་དང༌། གསེར་དངུལ་གཡུ་བྱུར་མུ་ཏིག་སོགས་རིན་ཆེན་སྣ་ཚོགས་ཀྱི་བྱུར་བུར་གཏམས་པའི་བུམ་གཏེར་ཁག་བཟང་དྲུག་སྨན་སྣ་སྣ་མང་དང༌། འབྲུ་རིགས་རྣམ་ལྔའི་སྦ་གཏེར་སོགས་ནོར་གྱི་རིགས་དང༌། གཟུངས་ཆེན་སྡེ་ལྔ་དང་མཚན་སྔགས་འབུམ་ཚར་བརྒལ་བ་སོགས་གཟུངས་རིགས་བཅས་གསར་དུ་བསྒྲུབས་ཅིང༌། དེ་ཡང་རྒྱུད་སྡེ་གོང་འོག་གི་གཞུང་ལུགས་དང་མཐུན་པར་གཟུངས་བསྒྲུབ་སོགས་ལེགས་གྲུབ་བྱུང་མཚམས་སུ་སྐབས་དང་མ་འབྲཻལ་བ་ལྟ་བུའི་སྦྲང་ཆར་རྒྱུན་རིང་ཞིང་སྙོམས་པ་ཡུན་གྱིས་བབས་པས་ངོ་མཚར་བའི་རྟགས་འདི་ལྟ་བུ་བྱུང་ངོ་ཞེས་ཀུན་གྱིས་གླེང་མོལ་ཁྱབ། མཆོད་རྟེན་གྱི་ནང་རྟེན་དུ་འབུལ་རྒྱུའི་ཁོངས་ནས་སློབ་དཔོན་ཆེན་པོ་པདྨ་སམ་བླྷ་བའི་སྣང་བརྙན་གསེར་གར་བླུགས་སམ་གསེར་རྐྱང་ལས་གྲུབ་པའི་རྒྱུ་བཟང་བྱོན་ལེགས་ཁྱད་དུ་འཕགས་པའི་ངོ་མཚར་ཅན་ཞིག་ཡོད་པ་གང་དུ་བཞུགས་སུ་གསོལ་དགོས་སྐོར་བཀའ་མོལ་གནང་བཞིན་པའི་སྐབས་སུ་གློ་བུར་དུ་བལ་པོའི་ཚོང་དཔོན་གཉིས་མཆོད་རྟེན་ཆེན་པོའི་ལས་ཁྲིའི་ཐོག་ཏུ་སླེབས་ནས་གཟུངས་རྟེན་དུ་འབུལ་རྒྱུ་ཡིན་ཞེས། ཤར་རྒྱལ་བ་ཙོང་ཁ་པ་ཆེན་པོའི་སྣང་བརྙན་གསེར་གར་བླུགས་ཀྱི་རྒྱུ་བཟང་བྱོན་ལེགས་སྔར་གྱི་སློབ་དཔོན་བདག་ཉིད་ཆེན་པོའི་སྐུ་བརྙན་དང་གཅིག་མཚུངས་ཤིག་འབུལ་འབྱོར་བྱུང་བས་མ་བསྒྲིགས་རང་འགྲིགས་ཀྱི་རྟེན་བཟང༌། བཟོ་དཔྱད་ཕུལ་བྱུང་གི་སྣང་བརྙན་གཉིས་དུས་སུ་འཛོམས་པ་ནི་གསར་རྙིང་རིས་སུ་མ་ཆད་པའི་མདོ་སྔགས་ཟུང་དུ་འབྲཻལ་བའི་བསྟན་པ་རིན་པོ་ཆེ་ཕྱོགས་དུས་ཀུན་ཏུ་དར་ཞིང་རྒྱས་པའི་རྟེན་འབྲཻལ་གྱི་མཚམས་ཤིན་ཏུ་བཟང་བས་དེར་ཡོད་བལ་བོད་ལས་བཟོ་བ་ཚང་མ་ཡ་མཚན་དང་དད་གུས་འགྲན་པ་ལྟ་བུ་བྱུང༌། རྗེ་བཙུན་དམ་པ་འདི་ཉིད་ཀྱིས་འཕྲིན་ལས་དང་བྱིན་རླབས་ཀྱི་ཚན་ཁ་འབྲེ་བའི་སྐུ་བརྙན་གཉིས་ཕྱག་གཉིས་ཐལ་མོ་སྦྱར་བའི་ཕྱག་རྒྱས་རྩེ་མོར་བཀོད་དེ་རྒྱལ་བསྟན་དར་ཞིང་འགྲོ་རྣམས་བདེ་བའི་ཐུགས་སྨོན་རྩེ་གཅིག་ཏུ་མཛད་པས། དེ་མ་ཐག་གཡའ་དག་པའི་མཁའ་དབྱིངས་སུ་འཇའ་འོད་ཀྱི་བཀྲག་མདངས་འཚེར་ཞིང་འཇའ་འོད་ཀྱི་དྲ་བའི་གསེབ་ནས་སྤྲིན་བལ་གྱི་ཉི་འོད་ཕྱོགས་ཀུན་ཏུ་འཕྲོ་བས་རྟེན་འབྲེལ་བཟང་པོའི་རྟགས་མཚན་རབ་དང་རིམ་པར་བྱུང་བ་རྣམས་གླེང་བས་མི་རྫོགས་པ་ལྟ་བུར་བྱུང༌། གཟུངས་འབུལ་དངོས་གཞིའི་ཉིན་སྐུུ་གསུང་ཐུགས་རྟེན་རྣམས་སྤོས་སྣེ་དྲངས་ཏེ་མཆོད་རྟེན་ཆེན་པོའི་སྲོག་ཤིང་གི་དབུ་ཐོད་སྟེང་བཞུགས་གསོལ་ཞུ་སྐབས་ནམ་མཁའི་དབྱིངས་ནས་ཁ་དོག་རྣམ་པར་བཀྲ་བའི་འཇའ་ཚོན་ཞིག་དྲང་ཐད་དུ་ཀ་བ་བཙུགས་པ་ལྟར་མཆོད་རྟེན་ལས་ཁྲིའི་སྟེང་དུ་ཟུག་པ་མངོན་སུམ་གྱི་སྤྱོད་ཡུལ་དུ་གྱུར། ཐོག་མར་མཆོད་རྟེན་ཉམས་གསོ་དང་རབ་གནས་སོགས་ཀྱི་སྐོར་ལ་དེ་ཙམ་གྱི་ངོས་ལེན་མེད་པའི་ནང་པའི་ལྟ་སྤྱོད་ལས་ཕྱི་རོལ་དུ་གྱུར་པ་བལ་ཡུལ་གོར་ཁ་རྒྱལ་ཁང་ནས་ཀྱང་བདག་ཉིད་ཆེན་པོ་འདིའི་སྐུ་གསུང་ཐུགས་ཀྱི་ཡོན་ཏན་དང་རྒྱལ་སྲས་བྱང་ཆུབ་སེམས་དཔའི་སྤྱོད་བཟང་ལ་ཡིད་སྨོན་སྐྱེས་ཏེ་རྒྱལ་ཡུམ་ཆེན་མོས་དབུ་བླར་བཀུར། སྲུང་སྐྱོབས་ཀྱི་ཐུགས་འགན་ཆ་ཚང་རྒྱལ་ཁང་ནས་ཁུར་བ་མ་ཟད། ལས་ཁྲིའི་ཤིང་ཆ་རྒྱག་འཛུགས་དང་ལས་རྒྱབ་ཏུ་དམག་དཔུང་ནས་དམག་མི་ནར་གཏོང་གནང་བ་སོགས་མཐུན་འགྱུར་ཟབ་རྒྱས་གནང༌། ཉེ་འཁོར་བལ་བོའི་ཡུལ་མི་རྣམས་ཀྱི་དད་གསུམ་སྤུ་ལོང་གཡོ་ཞིང༌། ལྷ་ཆོས་དགེ་བཅུའི་གདམས་ཟབ་གནང་བར། གདན་ཞུས་སྐྱབས་འཇུག་འབུལ་འབྱོར་བྱུང་བ་བཞིན་ཞལ་གྱིས་བཞེས་ནས་ཡུལ་དེར་ལྷ་ཆོས་དགེ་བ་བཅུའི་ཁྲིམས་བཅས། ལས་འབྲས་ཀྱི་རྣམ་བཞག་གསུངས་པས་ཀུན་གྱིས་དགེ་སྒྲུབ་སྡིག་སྤོང་གི་ལས་ལ་གཞོལ། ཐོག་མཐའ་བར་གསུམ་དུ་འཚུབ་ལྷོང་སོགས་ཉེར་འཚེ་སྤུ་ཙམ་ཡང་མེད་པར་ལས་གྲྭ་རྣམས་བདེ་མྱུར་ངང་ཚགས་ཚུད་བྱུང་ཁར་རབ་ཏུ་གནས་པའི་ཆོ་ག་སྨིན་བསྒྲུབས་མཛད་པ་སོགས་ལྷ་དང་བཅས་པའི་བསོད་ནམས་ཀྱི་ཞིང་མཆོག་དམ་པར་ཇི་སྲིད་བསྐལ་པ་མ་སྟོང་གི་བར་དུ་གནས་པར་མཛད་དོ། །
          དགུང་ལོ་བདུན་བཅུ་པ་ས་ལུག་༡༩༡༩ལོ་ཟླ་བ་གཉིས་པའི་ནང་ྋགོང་ས་རྒྱལ་དབང་ཐུབ་བསྟན་རྒྱ་མཚོ་སྐྱབས་རྗེ་ཡོངས་འཛིན་རྡོ་རྗེ་འཆང་ཁྲི་བྱང་བློ་བཟང་ཡེ་ཤེས་བསྟན་འཛིན་རྒྱ་མཚོ་སོགས་བསྒྲུབ་བྱ་ཤིན་ཏུ་མང་པོར་བསྙྙེན་པར་རྫོགས་པའི་དགེ་སློང་གི་སྡོམ་པ་གནང་བའི་སྐབས་བདེ་ཡངས་མཚན་ཞབས་རིན་པོ་ཆེ་བསྟན་འཛིན་འཕྲིན་ལས་འོད་ཟེར་ཀྱིས་གསང་སྟོན་དང༌། རྣམ་གྲྭ་དུས་འཁོར་སློབ་དཔོན་བྱམས་པ་བསོད་ནམས་ཀྱིས་དུས་བསྒོ་བ། བྱང་རྩེ་ཆོས་རྗེ་བློ་གླིང་ཏྲེ་ཧོར་བྱམས་པ་ཆོས་གྲགས་དང༌། ཤར་པ་ཆོས་རྗེ་དམ་པ་འདི་ཉིད་སོགས་ཀྱིས་ལས་གྲྭ་གནང་ཚུལ་ཁྲི་བྱང་རང་རྣམ་འཁྲུལ་སྣང་སྒྱུ་མའི་ཟློས་གར་དུ་གསལ། རབ་བྱུང་བཅོ་ལྔ་པའི་དགུང་ལོ་དོན་གཅིག་པ་རབ་བྱུང་བཅོ་ལྔ་པའི་ལྕགས་སྤྲེལ་༡༩༢༠ལོར་འབྲོག་རི་བོ་དགེ་ལྡན་རྣམ་པར་རྒྱལ་བའི་གླིང་དུ་དཀར་སྤྲོའི་ཆོས་ཀྱི་སྟོན་ཆེན་འབྱམས་སུ་ཀླས་པ་བཤམས་པའི་སར་རུ་བསྒྲིགས་སེར་སྦྲེང་གི་དབུས་སུ་རོལ་མོའི་བྱེ་བྲག་དུ་མས་སྐབས་ཕྱེ་བ་དང༌། ཕྱག་འདྲེན་སྤོས་ཀྱི་སྣེ་འཛིན་དང༌། སྤྱན་འདྲེན་རྒྱ་གླིང་འགྱུར་ཁུགམཇལ་དར་སྲིད་དུ་རིང་བ་སོགས་སྲིད་ཞིའི་བཀོད་པ་ཕུན་སུམ་ཚོགས་པས་གདན་དྲངས་ཏེ། མི་འཇིགས་སེང་གེ་བརྒྱད་ཀྱིས་ཉེ་བར་བཏེགས་པའི་ཡབ་རྗེ་རྒྱལ་བ་གཉིས་པ་རྗེ་ཙོང་ཁ་པ་ཆེན་པོའི་གཞོམ་བརལ་རྡོ་རྗེའི་ཁྲི་ཕང་མཐོན་པོར། ཞབས་ཟུང་འགྱུར་མེད་གཡུང་དྲུང་གི་རེ་ཁཱ་མངོན་པར་བཀོད་འཕྲལ། དགའ་ལྡན་རྣམ་པར་རྒྱལ་བའི་གླིང་གི་དགེ་འདུན་གྱི་སྡེ་ཆེན་པོས་གུས་འདུད་དང༌། རྟེན་གསུམ་འདེགས་འབུལ་གྱིས་མཚོན་པའི་གསེར་ཁྲིར་མངའ་གསོལ་གྱི་མཛད་སྟོན་ལ་དགྱེས་རྒུར་རོལ། ལྷར་བཅས་འགྲོ་བའི་བསོད་ནམས་ཀྱི་ཞིང་མཆོག་དམ་པ་འཕགས་ཚོགས་དགེ་འདུན་འདུས་པའི་སྡེ་ཆེན་པོར་བསྙེན་བཀུར་མང་འགྱེད་དང་འབྲཻལ་བའི་གཏོང་སྒོའི་མཆོད་སྤྲིན་འབུལ་གཤོམས་ཀྱི་རྣམ་པར་དཀར་བའི་དགེ་ཚོགས་རྒྱ་ཆེན་པོ་སྤེལ་བར་མཛད། དེ་ཡང་སྔོན་ཞིག་ནས་དགའ་ལྡན་རྣམ་པར་རྒྱལ་བའི་གླིང་དུ་གཉུག་མར་གནས་པའི་དགེ་འདུན་པ་རྣམས་སྔོན་བྱོན་རྒྱལ་དང་རྒྱལ་སྲས་ཉན་ཐོས་དང་བཅས་པའི་རྣམ་པར་ཐར་པ་བཞིན་གྲོང་ན་གནས་པའི་ཁྱིམ་པའི་སྐྱེ་བོ་རྣམས་ལ་དགེ་བའི་ས་བོན་བསྐྲུན་སླད། སྟོན་གྱི་དུས་ཉེ་བར་ཚེས་སྐབས་གྲོང་དང་གྲོང་བརྡལ་རྣམས་སུ་གཞུང་ཆེན་འཛིན་སྐྱོར་གྱི་དཔེ་མཚམས་སུ་བཞུགས་པར་ཕེབས་སྲོལ་ཡོད་ནའང༌། སྐབས་ཤིག་ནས་དཔལ་འབྱོར་བསྡུ་གསོག་གི་ཆ་རྐྱེན་ལྟ་བུར་གྱུར་ནས་དགེ་འདུན་རྣམས་སྟོན་ཐོག་བསྡུ་ཚད་ཀྱི་ལས་གླར་ཕེབས་པ་སོགས། ཀློག་པ་ཐོས་བསམ་དང༌། སྤོང་བ་བསམ་གཏན་སོགས་ཐོས་བསམ་བསྒོམ་བསྒྲུབ་ཀྱི་སློབ་གཉེར་ལ་འགལ་རྐྱེན་དུ་སོང་ནས་གྲྭ་རྒྱུན་འབྱོར་སྡོད་ལ་གནོད་ཚབས་ཆེན་པོ་ཐེབས་པ་དང༌། ཐ་ན་སྐྱ་སར་བབ་མཁན་ཡང་ཇེ་མང་དུ་སོང་བ་སོགས་མིག་ལྟོས་ངན་པ་བྱུང་རྐྱེན་ཁྲི་ཆེན་རྡོ་རྗེ་འཆང་འདི་ཉིད་ཀྱིས་བསྟན་པ་ལ་སྨན་པའི་ཐུགས་བསྐྱེད་དགོངས་བཞེད་ཀྱིས་ཁྲི་པ་འཛིན་ཁོངས་ནས་གཏོང་སྒོ་སྔར་བཏང་གིས། འཕྲོས་ལྷག་ཅི་བསྡད་སྟོན་ཆོས་གསར་འཛུགས་ཀྱི་མ་ཐེབས་སུ་གནང་ཞིང༌། ཁ་གསབ་ཏུ་གཞུང་སྒེར་ཚང་མར་རོགས་ཕན་སྐྱབས་འཇུག་ཞུས་ཤིང༌། སྟོད་སྨད་བར་གསུམ་གྱི་དད་གཏོང་ལྷག་བསམ་གྱིས་ཕྱུག་པའི་སྐྱེ་བོའི་ཚོགས་ལ་ཡིག་ངག་གཉིས་ཐོག་ནས་ཞལ་འདེབས་གནང་བསྐུལ་བསྐྱངས་པས། དགེ་འདུན་སུམ་སྟོང་སུམ་བརྒྱ་ལྷག་ལ་ཇ་ཕོགས་འདང་ངེས་གནང་སྲོལ་གསར་འཛུགས་ཀྱིས་འཛམ་གླིང་མཛེས་པའི་རྒྱན་དྲུག མཆོག་གཉིས་སོགས་ནལེབླསྤྱའི་མཁས་པའི་གསུང་རྒྱུན་འཁྲུལ་མེད་རིགས་ལམ་བརྒལ་བརྟག་གི་སྒོ་ནས་སྦྱངས་བརྩོན་དཔྱད་བསྡུར་གནང་བའི་རྩོད་གྲྭའི་སྟོན་ཆོས་ཆེན་མོ་བསྐྱང་གསོ་གནང༌། ལོ་ལྟར་ཆག་མེད་ནར་གཏོང་ཐུབ་པའི་མ་རྩ་འདང་ངེས་གསོག་འཇོག་གནང་བ་སོགས་ཆོས་གྲྭ་གསར་འཛུགས་འདིའི་ཐོག་མཐའ་ཀུན་ཏུ་ཐུགས་ཁུར་ལྷུར་བཞེས་མཛད། དེ་ནས་བཟུང་དགའ་ལྡན་རྣམ་པར་རྒྱལ་བའི་གླིང་གི་སློབ་གཉེར་དབྱར་གྱི་མཚོ་ཆེན་ལྟར་མཐའ་མེད་འཕེལ་བ་སོགས་རྗེ་འདི་ཉིད་ནི་སངས་རྒྱས་ཀྱི་བསྟན་པ་སྤྱི་དང་ཁྱད་པར་དུ་རི་བོ་དགེ་ལྡན་པའི་བསྟན་པ་ལ་བྱ་བ་རྒྱ་ཆེར་མཛད་ཅིང༌། ཡང་སྒོས་སུ་དགའ་ལྡན་རྣམ་པར་རྒྱལ་བའི་གླིང་ལ་བཀའ་དྲིན་འགྲན་ཟླ་དང་བརལ་བ་ཞིག་ཕེབས། རྗེས་སུ་དགའ་ལྡན་རྣམ་པར་རྒྱལ་བའི་གླིང་གི་ཁྲི་ཐོག་ཁང་ཞེས་པའི་ཁྲི་པ་རིམ་བྱོན་གྱི་གདུང་རྟེན་གྲལ་ན་རྗེ་འདིའི་གསེར་སྡོང་ཆེན་མོའི་མདུན་དུ་སྣང་གསལ་ཚེ་འབྲེ་ཞིག་རྒྱུན་ལྡན་ཆད་མེད་དུ་འབུལ་སྲོལ་ཡོད་པ་ཡང༌། དམིགས་བསལ་བཀྲིན་ཆེ་བར་མཚོན་བྱེད་ཡིན་པ་གླིང་དེའི་རྒན་རབས་ཚོའི་ཞལ་ནས་ཐོས། ལོ་༡༩༢༠དེར་ར་ས་འཕྲུལ་སྣང་གཙོས་ལྷ་ལྡན་གྱི་གཙུག་ལག་ཁང་རྣམས་རྟེན་དང་བརྟེན་པ་བཅས་ཉམས་གསོའི་གཙོ་འགན་བཞེས་ཏེ། ཕྱིའི་རྟེན་དང་ནང་གི་རབ་གནས་ཉམས་པ་རྣམས་སོར་ཆུད་གནང་ཞིང༌། ཞི་རྒྱས་དབང་དྲག་གི་སྒོ་ནས་སྲེག་བླུགས་དང༌། རབ་ཏུ་གནས་པའི་ཆོ་ག་སྦྱོར་དངོས་མཇུག་གསུམ་ཚང་ཞིང་སྨིན་བསྒྲུབ་ཟབ་རྒྱས་གནང་བས་དམ་ཚིག་པ་རྟེན་དང་བརྟེན་པར་ཡེ་ཤེས་པའི་དཀྱིལ་འཁོར་ལྷ་ཚོགས་དངོས་སུ་ཐིམ་པའི་ངོ་མཚར་རྟགས་མཚན་དུ་མ་མངོན་སུམ་དུ་གྲུབ།
          ཤིང་བྱི༡༩༢༤ལོར་ལྷ་ལྡན་སྨོན་ལམ་ཆེན་མོའི་གྲྭ་སྐོར་བ་སྐྱབས་རྗེ་ཡོངས་འཛིན་གླིང་སྤྲུལ་རིན་པོ་ཆེ་དང༌། ཅོ་ནེ་གྲགས་པ་ངག་དབང༌། བསྟན་འཛིན་འཕྲིན་ལས། ལྭ་བ་ཡེ་ཤེས། ཏྲེ་ཧོར་བཀའ་འགྱུར་སྤྲུལ་སྐུ། སེར་སྨད་རྒྱལ་དབང་ཆོས་རྗེ་སོགས་ནོར་གླིང་གཟིམས་ཆུང་ཉི་འོད་དུ་རྩོད་རྒྱུགས་ལ་རྒྱུགས་བཞེས་རྩོད་དཔང་ཁྲི་ཆེན་རིན་པོ་ཆེ་འདི་ཉིད་དང༌། བྱང་རྩེ་ཐུབ་བསྟན་ཉིན་བྱེད། ཤར་པ་ཡ་ར་བློ་བཟང་རྒྱལ་མཚན། བྱེས་མཁན་པོ་བྱ་བྲལ་ངག་དབང་ཕུན་ཚོགས། སྒོ་མང་མཁན་པོ་སོག་པོ་འོད་ཟེར་རྡོ་རྗེ། བདེ་ཡངས་མཚན་ཞབས་གཉལ་སྤྲུལ་བསྟན་འཛིན་འཕྲིན་ལས་སོགས་ཕེབས་ནས་རྒྱུགས་བཞེས་གནང་བ་སོགས་སྔ་ཕྱིར་རྒྱུགས་བཞེས་ཐེངས་མང་ཕེབས། ྋགོང་ས་རྒྱལ་དབང་བཅུ་གསུམ་པ་ཆེན་པོས། སྟོན་པ་ཐུབ་པའི་དབང་པོའི་ཞབས་ཀྱི་པདྨོ་དངོས་སུ་བཅགས་པ་དང་མི་གཉིས་པའི་རྒྱལ་བའི་འཕྲིན་ལས་ཀྱི་གཙོ་བོ་ཡང་གསུང་གི་འཕྲིན་ལས་ལ་ལྟོས་ཤིང༌། སྲིད་ཞིའི་དགེ་ལེགས་ཀུན་ཀྱི་འབྱུང་གནས་རྒྱལ་བའི་བཀའ་འགྱུར་རིན་པོ་ཆེ་འདི་ཉིད་ལ་རག་ལས་པར་གཟིགས་ནས་རྩེ་ཞོལ་དུ་རྒྱལ་བའི་བཀའ་འགྱུར་རོ་ཅོག་གི་འཕྲུལ་སྤར་ཀྱི་གཏེར་མཛོད་སྤར་ཤིང་གསར་བསྐྲུན་གྱི་ལས་གྲྭ་དབུ་འཛུགས་གནང་སྐབས། ྋསྐྱབས་རྗེ་རྡོ་རྗེ་འཆང་འདི་ཉིད་ཀྱིས་ལས་གྲྭའི་འགོ་མཇུག་ཀུན་ཏུ་ཐུགས་ཁུར་རྒྱ་ཆེན་པོ་བཞེས་ཤིང༌། གཏེར་མཛོད་སྤར་གཞིའི་ལྷ་ཁང་དེ་ཉིད་ལ་རྟེན་གཙོ་ཞིག་ངེས་པར་དགོས་པར་དགོངས་ཏེ། ྋགོང་ས་ལྷ་མིའི་རྣམ་འདྲེན་ྋསྐྱབས་མགོན་རྒྱལ་བའི་དབང་པོའི་ཞབས་ཀྱི་པདྨོར་གུས་ཕྱག་སྔོན་དུ་བཏང་སྟེ། སྲིད་དུ་རིང་བའི་ལྷ་རྫས་དང༌། མབརསྤྱལ་སྐུ་གསུང་ཐུགས་རྟེན་གྱི་སྣེ་དྲངས་ནས། རྒྱལ་བའི་བཀའ་འགྱུར་རིན་པོ་ཆེའི་སྤར་གཞིའི་གཏེར་མཛོད་ལྷ་ཁང་འདི་ཉིད་ཀྱི་རྟེན་གཙོར། རྒྱལ་བ་མ་ཕམ་མགོན་པོ་དང༌། ཇོ་བོ་རྗེ་དཔལ་ལྡན་ཨ་ཏི་ཤརྗེ་བདག་ཉིད་ཆེན་པོ་ཙོང་ཁ་པ་བཅས་ཀྱི་སྣང་བརྙན་གསར་བཞེངས་ཡོང་བའི་སྐྱབས་འཇུག་སྙན་བསྐུལ་ཞུས་ཏེ་རྟེན་བཞེངས་ཀྱི་རྒྱུ་རྩར་དངུལ་དཀར་སྲང་ཆེན་གཅིག་ཁྲི་ལྷག་དང༌། རྒྱུ་བཟང་གོས་ཆེན་སྣ་མང་སྤྱན་བསྟར་ཞུས་པས། ྋརྒྱལ་དབང་མཆོག་གི་ཐུགས་དགྱེས་མཉེས་རབ་ཀྱི་རྩེར་སོན་ཏེ། དེ་དོན་བཞིན་གནང་རྒྱུར་ཞལ་བཞེས་གཙང་མ་ཐོབ་པར་མ་ཟད། འཕྲལ་མ་ཉིད་དུ་ལས་གྲྭ་འཕར་མ་བཙུགས་སྟེ། བཟོ་བཀོད་ཕུན་སུམ་ཚོགས་ཤིང་བྱོན་ལེགས་རྒྱུ་བཟང་རིན་ཆེན་གསེར་ཟངས་ལས་གྲུབ་པའི་རྒྱལ་བ་བྱམས་པའི་སྐུ་བརྙན་དཔངས་སུ་ཉིས་ཐོག་ཙམ་ཡོད་པ་ཁྲི་རྒྱབ་ཁྱད་དུ་འཕགས་པའི་བཟོ་དབྱིབས་ཅན་རང་འགྲིགས་དང༌། གཡས་གཡོན་དུ་སྐུ་རྒྱུ་དེ་མཚུངས་ཀྱི་དཔལ་མཉམ་མེད་ཇོ་བོ་རྗེ་དིའ་བམ་ཀཿར་དང༌། རྒྱལ་བ་ཙོང་ཁ་པ་ཆེན་པོ་རྣམ་གཉིས་ཀྱི་སྣང་བརྙན་མཐོ་ཚད་གཞི་འདོམ་ཕྱེད་དོ་རེ་ཡོད་པ་བཀོད་ལེགས་བཞུགས་ཁྲི་རང་འགྲིགས་བཅས་སོ་སོར་སྲིད་ན་རྙེད་པར་དཀའ་པའི་རིང་བསྲེལ་རྣམ་བཞི་དང་ཁྱད་དུ་འཕགས་པའི་རྟེན་འདུས་སྣ་མང༌། བྱིན་ལྡན་སྐུ་གསུང་ཐུགས་རྟེན། གཞན་ཡང་གཟུངས་ཀྱི་རྣམ་གྲངས་མང་པོ་བཅས་གཟུངས་བསྒྲུབ་གནད་སྨིན་སྔོན་སོང་གིས། ྋརྒྱལ་དབང་ཐམས་ཅད་མཁྱེན་ཅིང་གཟིགས་པ་ཆེན་པོ་མཆོག་དང༌། འཇམ་མགོན་རྒྱལ་བའི་གདུང་འཚོབ་རྗེ་འདི་པ་རྣམ་གཉིས་ཀྱིས་ཕྱག་བསྟར་གྱིས་གཟུངས་རྫས་འབུལ་གཞུགས་གནང༌། དེ་དང་ཕྱོགས་མཐུན་དྲི་གཙང་ཁང་དང༌། ལྷ་ཁང་སོགས་སུ་ཡང༌། ྋགོང་ས་མཆོག་གི་ན་བཟའ་དང༌། རིང་བསྲེལ་ལས་གྲུབ་པའི་དུས་གསུམ་སངས་རྒྱས་ཀྱི་སྣང་བརྙན་མི་ཚད་ལས་ཆེ་ཙམ་དང༌། སྨན་འདམ་ལས་གྲུབ་པའི་ཚེ་ལྷ་རྣམ་གསུམ། མཁན་སློབ་ཆོས་གསུམ་མེས་དབོན་རྣམ་གསུམ་སོགས་བཞུགས་གསོལ་ཞུས། སྐུ་བརྙན་སོ་སོར་གོས་དར་རྒྱུ་བཟང་ལས་གྲུབ་པའི་ན་བཟའ་ཆ་འགྲིག་དང༌། མདུན་བཀོད་མཆོད་སྟེགས་བང་རིམ་དང་མཆོད་ཆས་ཡོལ་གོ་ཆ་ཚང་བ་བཅས་ལེགས་གྲུབ་མཚམས་རབ་ཏུ་གནས་པའི་ཆོ་གས་སྨིན་བསྒྲུབ་མཛད་པ། འཕྲུལ་གྱི་བཟོ་བོ་མཐོང་ཚད་ཇི་བཞིན་བཟོ་ཤེས་པ་ལྟ་བུའི་ལྷ་བཟོ་མཁས་ཅན་ཞིག་ཡོད་པས། དེས་ཐོག་མར་རྒྱལ་བ་མ་ཕམ་པའི་སྐུའི་ཞལ་དབྱིབས་ཐེངས་གསུམ་ལ་བཅོས་ཏེ། ྋརྒྱལ་དབང་ཐམས་ཅད་མཁྱེན་གཟིགས་ཆེན་པོར་སྤྱན་བསྟར་ཞུས་ཀྱང་ཐུགས་མགུ་བའི་བཟོ་བཅོས་ཤིག་མ་བྱུང་བས། མཐར་ཁྲི་ཆེན་བྱམས་པ་ཆོས་གྲགས་ཀྱི་ཞལ་དབྱིབས་དང་ཀུན་ནས་མཚུངས་པ་ཞིག་བྱུང་ན་དེ་ག་རང་གིས་འགྲིག་ཅེས་བཀའ་གནང་བ་བཞིན། ཁྲི་ཆེན་རྡོ་རྗེ་འཆང་གི་ཞལ་དབྱིབས་དངོས་དང་མི་གཉིས་པ་ལྟ་བུ་ཞིག་བཅོས་ནས་སྤྱན་གཟིགས་འབུལ་བས། དེ་རང་གིས་འགྲིག་པ་འདུག་ཅེས་དགྱེས་ཚོར་ཆེན་པོ་གནང་བ་སོགས་གང་ཅིར་བརྟགས་ཀྱང༌། བདག་ཉིད་ཆེན་པོ་འདི་ནི། རྒྱལ་བ་མ་ཕམ་མགོན་པོ་བསམ་བཞིན་དུ་ངུར་སྨྲིག་གར་གྱི་རྣམ་པར་རོལ་བར་གོར་མ་ཆག་གོརྒྱལ་བ་བྱམས་པའི་སྐུ་བརྙན་གྱི་ལྷུ་ལག་རྣམས་ནོར་གླིང་བསྐལ་བཟང་ཕོ་བྲང་ནས་གངས་ཅན་ཕན་བདེའི་གཏེར་མཛོད་གླིང་ཞེས་པའི་གོང་སྨོས་ཞོལ་གྱི་སྤར་ཁང་གི་རྟེན་གཙོར་གདན་འདྲེན་ཞུ་སྐབས་གདན་ཞུའི་ལས་མི་ལག་མ་ཐོགས་པ་ཡོད་ཀྱང༌། ད་རེས་རྟེན་འབྲཻལ་གྱི་གནད་ཅིག་ཡོད་པས་སེར་བྱེས་ལྷོ་པ་ཁང་ཚན་གྱི་གསར་ཁྲལ་གོ་ཐང་རྣམས་གཅིག་ཀྱང་མ་ལུས་པ་ཕེབས་དགོས་པའི་བཀའ་བཟང་གནང་དོན་བཞིན། ཁང་ཚན་དེའི་དགེ་འདུན་བགྲེས་སོང་དང་བསྙུན་མནར་ཅན་རེ་ཟུང་མ་གཏོགས་ཚང་མ་ངེས་ཕེབས་གནང་ཞིང་གདན་ཞུ་དང་བླངས་ཞུས་པས། ྋརྒྱལ་དབང་ཐམས་ཅད་མཁྱེན་ཅིང་གཟིགས་པ་ཆེན་པོ་མཆོག་གིས་ཐུགས་དགྱེས་པའི་ངང་དགེ་འདུན་རྣམས་ལ་ཇ་ཐུག་གི་སྟོན་མོ་གནང་ཞིང་མཇལ་ཁ་ཕྱག་དབང་དང་དངུལ་དང་ལྷ་རྫས་ཀྱི་གནང་སྦྱིན་ཀྱང་བསྩལ། དེ་སྔོན་མཁན་རིན་པོ་ཆེ་འཇམ་དབྱངས་དཀར་པོ་བློ་གྲོས་རྒྱལ་མཚན་སྐབས་རྒྱལ་རྩེ་ཁུལ་དུ་ཡོད་པའི་གྲྭ་ཚང་གི་གཞིས་ཀ་དུ་མ་གཞུང་བཞེས་ཤོར་བ་རྣམས་རྗེ་འདི་ཉིད་དང་ལྷོ་པ་མཁན་པོ་བློ་བཟང་ཡེ་ཤེས་གཉིས་ཀྱིས་གཞུང་ས་ལ་དྲང་བདེན་གྱི་སྒོ་ནས་ཞུ་གཏུགས་བྱས་ཏེ་ཕྱིར་བླངས། མི་སྲུན་འགའ་རེས། དགའ་ལྡན་ཁྲི་པ་ཁ་མཆུ་ལ་དེ་འདྲ་ཐུགས་མཉེས་པ་ལ་ཨང་ཞེས་ཞུས་མཁན་ཡང་བྱུང་སྐད།
          ཁྲི་ཆེན་རྡོ་རྗེ་འཆང་འདི་ཉིད་ཀྱི་ཞལ་ནས། སྐྱེ་བ་རྗེས་མར་སེར་བྱེས་མཁས་སྙན་གྲྭ་ཚང་གི་སྒྲིག་ཁོངས་སུ་ཞུགས་ཏེ། འཕགས་བོད་ཀྱི་གཞུང་ལུགས་སྤྱི་དང༌། ཁྱད་པར་དུ་ཟབ་མོ་དབུ་མའི་གཞུང་ལ་སློབ་གཉེར་དཔྱིས་ཕྱིན་པ་ཞིག་བྱ་རྒྱུ་བྱུང་ན་སྙམ་པའི་རེ་བ་རྟག་ཏུ་ཡོད་པས། དེ་ལྟར་ཡོང་བའི་ཐུགས་སྨོན་གནང་དགོས་ཞེས་ཕུར་ལྕོག་བྱམས་པ་རིན་པོ་ཆེར་གསུངས་པ་དེ་ཉིད་ཀྱིས་མཛད་པའི་དེབ་ཐེར་ནོར་བུའི་ཕྲེང་བར་གསལ།
          སྐབས་ཤིག་རྒྱལ་དབང་ཐུབ་བསྟན་རྒྱ་མཚོས་གསེར་གདུང་ཆེན་མོའི་ནང་རྟེན་རྗེའི་སྐུ་དམར་གདུང་དེ་ཉིད་དར་ཚོན་སྣ་ལྔའི་གོས་རྣམས་བཤུས་ནས་སྐུ་རྗེན་པར་བྱོན་གྲབས་སྐབས། ཁོང་གིས་དེ་འདྲ་གནང་ན་རྗེའི་བསྟན་པ་ལ་གནོད་པས་མི་ཉན་ཞུས་ཏཻ་གཟན་གྱིས་བཀབ་པས། མགྲོན་གཉེར་ཆེན་པོ་ཨ་སངས་སོགས་སྐུ་དྲག་ཚཽས་མ་མཇལ་བས་འཁོན་གྱིས་དངུལ་སྲང་བཅོ་ལྔ་ཆད་པ་བཅད། དེ་དུས་རྗེའི་སྐུ་དམར་གདུང་མཇལ་མཁན་ཚོའི་བཤད་པ་ལྟར་ན། རྗེའིེ་སྐུ་ལས་དབུ་སྐྲ་སྐྱེས་ཏེ་ས་ལས་ཡར་སློང་གི་ཡོད་སྐད།
          མཚམས་ཤིག་ཁམས་ནས་རྙིང་ཕྱོགས་ཀྱི་མཁས་པ་རེ་ཟུང་གིས་གྲུབ་མཐའི་དཀའ་གནད་ལས་བརྩམས་ཏེ་རྩོད་པ་རིམ་པར་བྱུང་སྐབས་རྒོལ་བ་པོ་དབང་པོ་རབ་ཏུ་གཟིགས་ནས། ཁྲི་ཆེན་རྡོ་རྗེ་འཆང་ཉིད་ཀྱིས་དཀའ་བའི་གནད་ཀྱི་མདུད་རྒྱ་གྲོལ་བའི་ལྗགས་ལན་ཐོགས་མེད་དུ་གནང་པས། མཁས་པས་མཁས་པར་བརྩད་ན་འདུམ། ཞེས་པ་ལྟར་གཅིག་ཤེས་དོན་ཀུན་གྲོལ་བའི་གནད་དུ་ཤེས་ནས། རྗེ་འདི་ཉིད་ལ་བསྔགས་པའི་བསྟོད་ཚིག་སྐྱེས་དང་བཅས་ཕུལ་ཅིང་རྗེས་སུ་ལྷ་ལྡན་དུ་རྗེ་འདི་ཉིད་མཇལ་བར་སླེབས་པའི་ལོ་རྒྱུས་རྒན་རབས་ཚོའི་གསུང་སྒྲོས་ལས་ཐོས༌། ད་དུང་བླ་མ་དེས་དགེ་ལྡན་པར་བཤད་གྲྭ་འགྲན་ཟླ་བརལ་བ་འདུག་པ་འདིའི་སྒང་ལ་སྒྲུབ་གྲྭ་ཞིག་ཡོད་ན་ཞེས་ཀྱང་ཞུས་འདུག་པ་ནི་ཤིན་ཏུའང་བདེན་ནོ་སྙམ།
          དགུང་ལོ་དོན་བརྒྱད་པ་མེ་ཡོས༡༩༢༧ལོར་གསེར་ཁྲི་ལས་ཟུར་ཏེ་སྨིན་དྲུག་གླིང་ཁའི་མཚམས་ཁང་དུ་བསྙེན་བསྒྲུབ་ཀྱི་རྣལ་འབྱོར་ལ་ཐུགས་དམ་གྱི་མཐིལ་དུ་མཛད་ཅིང༌། བཅད་རྒྱ་དང་བཅས་བཞུགས་སོ། ། ལོ་ལྟར་གདན་གསུམ་དབུས་ཆོས་སྡེ་ཁག་གི་བསྒྲུབ་བྱ་མང་པོར་བསྙེན་རྫོགས་ཀྱི་སྡོམ་པ་གནང༌། ཁལ་ཁ་རྗེ་བཙུན་དམ་པ་སོགས་སྐྱེས་ཆེན་འགའ་ཞིག་གི་ཡང་སྲིད་ཀྱང་ངོས་འཛིན་གནང༌།
          སྐབས་ཤིག་སྨད་ནས་རྒྱ་ནག་གུང་མིན་ཏང་གིས་ཚུལ་མིན་སྤྱོད་ངན་གྱིས་མཐའ་སྡོད་བོད་འབངས་ལ་སུན་གཙེར་བྱས་པ་དང༌། གཙང་ཕྱོགས་ནས་མི་ངན་ཁག་ཁ་མཐུན་གྱིས་གཞུང་སའི་བསྟན་སྲིད་ལ་དཔུང་རྒོལ་སྦྱོར་ངན་མང་དག་ཅིག་བརྩམས་པར་བརྟེན། རྗེ་འདི་ཉིད་དབུ་བཞུགས་ཐོག་ལྷ་ལྡན་འཆམ་ར་ཆེན་མོར་གདན་གསུམ་གྱི་དགེ་འདུན་ཚོ་བསྡུས་གནང་ཞིང་སེར་ཚོགས་འཕུར་ཚུགས་སུ་འཚོགས་ཏེ། གདུགས་ཤེར་སེང་གསུམ་གྱི་བཟློག་བསྒྱུར་དང༌། གནོད་བཟློག་གསོ་སྦྱོང་སོགས་དམག་བཟློག་ཏུ་ཞི་དྲག་ཆོས་སྤྱོད་ཀྱིས་རིམ་གྲོ་གནད་སྨིན་མཛད་པས། བསྟན་དགྲའི་ཕྱོགས་ཀྱི་བསམ་ངན་དང་སྦྱོར་རྩུབ་མཐའ་དག་རྨེག་མེད་དུ་ཞི་ནས་རང་ཕྱོགས་དགྲ་ལས་རྣམ་པར་རྒྱལ་བའི་དགེ་མཚན་འབྲེ།
          ལོ་དེར་ལྷ་ས་གཙོས་པའི་སྟོད་སྨད་བར་གསུམ་དུ་བཅོས་ཐབས་བརལ་བའི་ནད་ཡམས་དྲག་ཏུ་འཕྱུར་ཏེ་ཡུལ་མིའི་ནང་དུ་ཤི་ཆད་ཚབས་ཆེན་བྱུང་བས། གཞུང་ས་ནས་ཁྲི་ཆེན་རྡོ་རྗེ་འཆང་ཆེན་པོར་ནད་ཁ་བཟློག་དགོས་པའི་སྙན་བསྐུལ་བྱུང་དོན་བཞིན། ཐུགས་བརྟགས་གཟབ་ནན་གནང་ནས་མཐར་འབྲས་སྤུངས་དགའ་ལྡན་ཕོ་བྲང་ཆེན་པོའི་འོག་གི་ལྷ་མོའི་སྐུ་དམར་གདུང་དུ་གྲགས་པའི་མཁའ་འགྲོ་མའི་སྐུ་གདུང་ཡོད་པའི་བཙན་ཁང་ལོ་མང་སྔོན་ནས་གཞུང་གིས་བཀའ་རྒྱ་སྒོ་ཐེལ་བརྒྱབ་ནས་ཡོད་པའི་ཕེབས་སྒོ་འགག་ཏུ་སྐུ་འཁོར་དང་འདུས་མང་རྣམས་བཀག་ནས་རྗེ་འདི་ཉིད་སྐུ་རྐྱང་དུ་ཕེབས་ཏེ། ཡུད་ཙམ་བཞུགས་མཐར་ཕྱིར་ཕེབས་ཀྱིས་སྔར་བཞིན་སྒོ་ཐེལ་བཀའ་རྒྱས་མནན། དེ་ནས་བཟུང་ཡམས་ནད་རྩ་ཆད་དུ་བྱུང་ཞིང་ནད་མུག་གི་མིང་ཙམ་ཡང་མེད་པར་གྱུར།
          དགའ་ལྡན་རྣམ་པར་རྒྱལ་བའི་གླིང་གི་འཇམ་མགོན་ཆོས་ཀྱི་རྒྱལ་པོས་ཕྱག་བཏབ་པའི་གསེར་གྱི་རྒྱ་ཕིབས་དང་གཉྫི་ལ་རྙིང་སུངས་སུ་གྱུར་ཏེ་ཞིག་རལ་འགྲོ་བའི་ཉེན་ཚབས་ཆེ་སྐབས་སྙན་ཞུ་བྱུང་དོན་བཞིན་ཞིག་གསོའི་འགན་བསྣམས་པར་མ་ཟད། དོ་དམ་བཟོ་པ་སོགས་ཆེད་གཏོང་ཡོང་བའི་གཞུང་སར་སྙན་བསྐུལ་ཀྱང་ཞུས། གཞུང་ནས་ཀྱང་འབྲེུ་དངུལ་དང་ཤིང་ཆའི་མཐུན་རྐྱེན་གནང་འཕྲལ་རྟེན་དང་བརྟེན་པ་བཅས་ཉམས་གསོ་ལེགས་གྲུབ་མཚམས། གཞུང་སར་ྋགོང་ས་ལྷ་མིའི་རྣམ་འདྲེན་སྐྱབས་མགོན་རྒྱལ་བའི་དབང་པོར་གདན་ཞུའི་གསོལ་བ་བཏབ་པ་ལྟར། དེ་དོན་ཞལ་བཞེས་གནང་ནས་སྟོན་འཁོར་ཚོམ་བུ་དང་བཅས་འབྲེོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་ཞབས་སོར་འཁོད་དེ་སྲིད་ན་རྙེད་པར་དཀའ་བའི་ཡབ་རྗེ་རྒྱལ་བ་གཉིས་པའི་གསེར་སྡོང་ཆེན་པོ་དབུར་བཞུགས་པའི་རྟེན་མཆོག་རྣམས་ཀྱི་མདུན་དུ་མཆོད་པའི་ཚོགས་དཔག་ཏུ་མེད་པ་འབུལ་བཤམས་དང་འབྲཻལ་རབ་གནས་སོགས་སྨིན་རྒྱས་མཛད་པས་རྟེན་དང་བརྟེན་པར་ཡེ་ཤེས་རྡོ་རྗེའི་བྱིན་རླབས་དངོས་སུ་ཞུགས་པའི་རྟགས་མཚན་བྱུང༌། ྋགོང་ས་མཆོག་གིས། ཁྲི་གདན་ཟུར་གཉིས་དང༌། ཤར་བྱང་ཆོས་རྗེ་རྣམ་གཉིས་གདན་འཛོམས་པའི་སར་དགེ་འདུན་འདུས་པའི་དབུས་སུ་རྗེ་འདི་ཉིད་ལ་སྔ་ཕྱིར་བསྟན་པ་དང་ཆབ་སྲིད་ལ་ཐུགས་ཁུར་ཆེར་བཞེས་གནང་བར་ཐུགས་རྗེ་ཆེ་མཚོན་གྱི་གཟིགས་བཟོས་རྒྱ་ཆེར་གནང༌།
          དེ་ནས་རིང་པོར་མ་སོང་བར་ཆུ་བྱ་༡༩༣༣ལོར་གངས་ཅན་འགྲོ་བའི་དཀར་མིན་ལས་ཀྱི་འབྲས་བུ་མངོན་དུ་གྱུར་ཅིང་རྣམ་དཀར་བསོད་ནམས་ཀྱི་བསགས་ཕུང་ཟད་མཐར་ཐུག་པ་དང༌། ར་གན་གསེར་བརྫུས་ཀྱི་མི་ངན་དབང་ཤུགས་ཅན་རེ་ཟུང་ངན་པ་མཐུན་སྦྱོར་གྱིས་བསྟན་སྲིད་མཛད་ཕྱོགས་གང་ཅིར་བར་ཆད་བརྩམས་དང་རྩོམ་བཞིན་པ་དང༌། གཞུང་ཞབས་ཆེ་ཕྲ་ཀུན་གྱིས་རྒྱབ་མདུན་དང་ཁ་གཏིང་མི་མཚུངས་པའི་སྒོ་ནས་ཆབ་སྲིད་ཀྱི་འཛིན་སྐྱོང་མཐའ་དག་འཐུས་སྒོ་ཚང་བ་བཞིག་གཏན་ནས་མ་བསྒྲུབ་པའི་རྐྱེན་པས་ཐུགས་ཡིད་ཤིན་ཏུ་འབྱུང་ནས་སྐུ་ལྟེམ་པའི་ཚུལ་མཛད་ཅིང་ཐུགས་ཀྱི་དགོངས་པ་ཞིང་གཞན་དུ་གཏད་ལ་ཉེ་སྐབས། ཁྲི་ཟུར་རིན་པོ་ཆེ་འདི་ཉིད་དང་བཀའ་ཤག་ལྷན་ཅིག་ཏུ་ཆོས་སྡེ་ཆེན་པོ་གསུམ་དང་གསང་ཆེན་རྒྱུད་གྲྭ་རྣམ་གཉིས་བཅས་སུ་མང་འགྱེད་དང༌། བསྙེན་བཀུར་ཕུན་སུམ་ཚོགས་པ་ཞུས་ཏེ་རྐྱེན་བཟློག་གི་ཐབས་ཚུལ་གང་ཟབ་དང༌། སྐུ་དངོས་ཀྱི་མདུན་དུ་གསོལ་འདེབས་གདུང་འབོད་དྲག་པོས་བཞུགས་གསོལ་འབུལ་ལམ་ཞུས་ན་རྐྱེན་བཟློག་ཐུབ་རེ་བཅངས་ཏེ། སྐུ་གམ་དུ་ངོ་གཅར་འཐུས་པའི་སྙན་སྒྲོན་ཞུ་སྐབས། བཀའ་ཤག་ལ་མཇལ་འཕྲད་གནང་རྒྱུ་ལྟ་ཅི། མཇལ་དར་ཡང་དེ་མ་ཉིད་དུ་ཕྱིར་བསློགས། ཁྲི་ཟུར་རིན་པོ་ཆེའི་མཇལ་དར་ལྷ་རྫས་དང་རྟེན་དོད་བཅས་དགྱེས་བཞེས་གནང་ནས། འཆར་ཟླའི་ཚེས་ཤར་ལ་ལྷོད་མཇལ་ཞུ་འཐུས་ཡོང་བའི་བཀའ་ཕེབས། དེ་ནས་རིམ་གྱིས་བསྙུན་ཚུལ་ཇེ་ཞན་གྱི་རྣམ་པ་བསྟན་ནས་མཐར་སུས་ཀྱང་བཟློག་མ་ནུས་པར་དགོངས་པ་ཞི་དབྱིངས་སུ་ཐིམ་ལ་ཉེ་སྐབས་བསྐྱར་དུ་ཁྲི་ཟུར་རིན་པོ་ཆེ་དང༌། ཕུར་ལྕོག་བྱམས་པ་རིན་པོ་ཆེ། མཚན་ཞབས་སྟག་བྲག་སྤྲུལ་སྐུ། རྒྱལ་དབང་སྤྲུལ་སྐུ་བཅས་རྟབ་རྟབ་པོར་སྐུ་མདུན་དུ་བཅར་ནས་རྐྱང་ཕྱག་དགུ་ཕྲུགས་ཀྱིས་སྣེ་དྲངས་ཏེ། བསྟན་འགྲོའི་མགོན་དཔུང་དམ་པར་ཞབས་པད་བརྟན་པའི་དགོངས་ཟབ་ནམ་ཡང་ལྷོད་པར་མི་འཚལ་བ་དང༌། མཐར་དགོངས་པ་ཞིང་གཞན་དུ་གཏད་ཟིན་པས་བཟློག་ཐབས་གཏན་ནས་མེད་ཚེ། ཡང་སྲིད་མཆོག་གི་སྤྲུལ་སྐུའི་འཁྲུལ་མེད་མྱུར་ཕེབས་ཡོང་བའི་གསོལ་བ་ཕུར་ཚུགས་སུ་བཏབ་འཕྲལ། སྤྱན་རིམ་གྱིས་ཕྱེ་སྟེ་ཁྲི་ཟུར་རིན་པོ་ཆེ་འདི་ཉིད་ལ་གཟིགས་ཤིང་ཐུགས་དགྱེས་བརྩེ་ཆེན་པོས་འབྲེལ་མི་ཕོད་པའི་རྣམ་པས་མཐར་ཞལ་འཛུམ་མདངས་དང་བཅས་ཕྱི་མར་དག་ཞིང་དུ་མཇལ་ཡོང་ཞེས་པ་ལྟ་བུ་མཛད་ནས་སྔར་བཞིན་བཞུགས། དེའི་༡༩༣༣ཟླ༡༠ཚེས་༣༠ཕྱི་དྲོ་ཙམ་ན་སྡུད་རིམ་རྣལ་འབྱོར་གྱི་སྣང་བ་རྣམས་རིམ་གྱིས་བསྡུས་ནས་གཉུག་མའི་དོན་གྱི་འོད་གསལ་མངོན་དུ་མཛད་དེ། སྤྲོས་བར་བདེ་སྟོང་གི་ཐུགས་དམ་ཏིང་ངེ་འཛིན་ལ་སྙོམས་པར་བཞུགས་སྐབས། སྔ་ཕྱིར་གདུང་མཆོད་དང་དགོངས་རྫོགས་ཀྱི་རིམ་པ་ཐམས་ཅད་ཁྲི་ཟུར་རིན་པོ་ཆེ་འདི་ཉིད་ནས་དབུ་བཞུགས་ཐོག་ཐུགས་འགན་གཙང་བཞེས་གནང༌། དེ་ལྟར་ལྷར་བཅས་སྲིད་ཞིའི་གཙུག་རྒྱན་ྋསྐྱབས་མགོན་རྒྱལ་བའི་དབང་པོ་དགོངས་པ་ཞི་དབྱིངས་སུ་ཐིམ་ཚུལ་མཛད་པའི་རྗེས་སུ། བཀའ་ཤག་སོགས་གཞུང་ཞབས་ཆེ་ཁག་ལྷན་འཛོམས་ཐོགརྗེ་བཙུན་དམ་པ་འདི་ཉིད་ལ་ཁྲི་ཆེན་གོང་མ་རེ་ཟུང་གིས་རྒྱལ་ཚབ་ཀྱི་ཐུགས་འགན་བཀྲིན་བསྐྱངས་ཡོད་པ་ལྟར། བདག་ཉིད་ཆེན་པོ་ཉིད་ནས་ཀྱང༌། ྋསྐྱབས་མགོན་རྒྱལ་བའི་དབང་པོའི་འཁྲུལ་བརལ་ཡང་སྲིད་ཀྱི་འཛུམ་ཞལ་མངོན་དུ་གྱུར་ཏེ་ཆོས་སྲིད་ཀྱི་ཐུགས་འགན་མ་བསྣམས་པའི་བར་དུ། ྋགོང་སའི་རྒྱལ་ཚབ་ཀྱི་ཁྲི་འཕང་མཐོན་པོར་བཞུགས་གནང་ཡོང་བའི་གསོལ་བ་བཏབ་ཀྱང༌། མ་གསན་པར་ངོས་ནི་ན་རྒས་རྫི་ལྡིབ་རང་གཡོག་མི་འཕེར་མཁན་ཞིག་གིས་རྒྱལ་ཚབ་ཀྱི་སྲིད་ཁྲི་ནོན་ཐབས་མེད། རྭ་སྒྲེང་ཧོ་ཐོག་ཐུ་སོགས་ཤེས་འཇོན་གཉིས་ལྡན་གྱི་སྐྱེས་ཆེན་རྒྱལ་ཚབ་ཡོང་ངེས་དེ་འདྲ་མང་པོ་བཞུགས་ཡོད་པ་དེ་ཚོ་ལ་ཞུ་ན་འཐུས་ཚུལ་གསུངས་ནས་ཞལ་བཞེས་མ་གནང༌། གཞན་ཡང༌། བཀའ་ཤག་སོགས་ལ་འཕྲོས་མོལ་དུ་བླང་དོར་བཀའ་སློབ་ཚ་ནན་གནང༌། གང་ལྟར་རྒྱལ་དབང་བཅུ་གསུམ་པ་ཆེན་པོ་གཤེགས་ནས་ཟླ་བ་གཉིས་ཙམ་ལ་ཆབ་སྲིད་བཀའ་ཤག་ལྷན་རྒྱས་ནས་བསྐྱངས། དེ་ནས་སྲིད་འཛིན་རྒྱལ་ཚབ་གཅིག་དགོས་ཚུལ་གྲོས་བསྡུར་བྱས་ཏེ། དགའ་ལྡན་ཁྲི་པ་ལས་ཐོག་པ་མི་ཉག་ཨ་མེས་ཡེ་ཤེས་དབང་ལྡན་དང༌། རྭ་སྒྲེང་ཧོ་ཐོག་ཐུ་འཇམ་དཔལ་ཡེ་ཤེས་བསྟན་པའི་རྒྱལ་མཚན། ཕུར་ལྕོག་ཡོངས་འཛིན་སྤྲུལ་སྐུ་ཐུབ་བསྟན་བྱམས་པ་ཚུལ་ཁྲིམས་གསུམ་གྱི་མཚན་ཤོག་ཟན་རིལ་བསྒྲིལ་ནས་རྩེ་འཕགས་མཆོག་ལོ་ཀེ་ཤྭ་རའི་སྤྱན་སྔར་བཀའ་ཤག དྲུང་རྩིས། བཅས་པའི་དབུས་སུ་དགའ་ལྡན་ཁྲི་ཟུར་བྱམས་པ་ཆོས་གྲགས་གང་ཉིད་ཀྱིས་ཐུགས་སྨོན་བདེན་ཚིག་བརྗོད་ཞོར་ཟན་བརྟག་བསྒྲིལ་བས་རྭ་སྒྲེང་ཧོ་ཐོག་ཐུ་ཐོན་པ་ལྟར་ཤིང་ཁྱི་༡༩༣༤ལོའི་ཟླ་༡ཚེས་༡༠ཉིན་རྒྱལ་ཚབ་ཀྱི་ཁྲིར་ཕེབས། རྭ་སྒྲེང་རིན་པོ་ཆེ་སྐུ་ན་གཞོན་དུས་ཕེབས་བཞུད་ཀྱི་སྐབས་སུ་རྟ་རྒྱུགས་གཏོང་རྒྱུར་ཤིན་ཏུ་མཉེས་པོ་ཞིག་ཡོད་ཅིང༌། ཕར་ཚུར་ཕེབས་སྐབས་རྗེ་འདི་ཉིད་ཀྱི་མདུན་དུ་མཇལ་བཅར་ཡང་ཡང་ཕེབས་ཀྱིན་ཡོད་པས། ཉིན་ཞིག་རིན་པོ་ཆེར་ཁྱོད་ཀྱིས་རྟ་རྒྱུགས་གཏོང་རྒྱུ་དེ་མཚམས་འཇོགས་གནང་དགོས་པའི་བཀའ་གནང༌། རིན་པོ་ཆེས་ཀྱང་དེ་དོན་དམ་བཅའ་ཕུལ་བས་དགྱེས་ཚོར་ཆེན་པོས། ཨོ་ཡག་པོ་བྱུང༌། རྗེས་སུ་ཆོས་སྲིད་ཀྱི་ཐུགས་འགན་ཆེན་པོ་བཞེས་སྐབས་རྟ་རྒྱུགས་རྐྱང་པ་བཏང་ནས་ཕེབས་ན་འཚམ་པོ་རང་ཡོད་ཀྱི་མ་རེད་ཅེས་སྐུ་རྩེད་ཀྱི་ཚུལ་དུ་མ་འོངས་ལུང་བསྟན་དུ་གནང༌། ྋརྒྱལ་དབང་གོང་མའི་ཡང་སྲིད་ངོས་འཛིན་སྐོར་མཛད་དཀའ་བའི་གླེང་རྙོག་མང་པོ་བྱུང་སྐབས་རྒྱལ་ཚབ་རྭ་སྒྲེང་རིན་པོ་ཆེར། བརྟག་ཞིབ་ནན་པོ་དགོས་སྐོར་དང་ཐག་གཅོད་སྔ་མི་རུང་བའི་བཀའ་སློབ་ཡང་གནང་ཞིང༌། ཡང་སྲིད་ཁྲིར་ཕེབས་ཀྱི་འགལ་རྐྱེན་སེལ་ཐབས་ཀྱི་ལམ་སྟོན་རྒྱ་ཆེར་མཛད། ཁལ་ཁ་རྗེ་བཙུན་དམ་པ་སོགས་སྐྱེ་སྤྲུལ་འགའ་ཞིག་གི་ཡང་སྲིད་ངོས་འཛིན་གནང༌། རཀ་ར་རིན་པོ་ཆེ་ཐུབ་བསྟན་ཆོས་དར་གྱིས་མཛད་པའི་གསེར་ཀོང་རྡོ་རྗེ་འཆང་ཆེན་པོའི་རྣམ་ཐར་སྐལ་བཟང་རེ་སྐོང་ལས། ཁྲི་ཟུར་བྱམས་པ་ཆོས་གྲགས་ཀྱི་མཚན་ལ། ཏྲེ་ཧོར་བྲག་མགོ་ཁྲི་ཟུར་ཞེས་ཀྱང་ཞུ་ཞིང༌། བསྟན་པ་ལ་མཛད་རྗེས་ཤིན་ཏུ་ཆེ་ཞིང་དགུང་ལོ་བརྒྱད་ཅུ་ལྷག་བཞུགས། ྋརྒྱལ་དབང་བཅུ་གསུམ་པ་ཆེན་པོའི་སྐབས་སུ་ལྷ་ལྡན་སྨོན་ལམ་ཆེན་པོར། ལོ་འགའ་ཤས་ཀྱི་རིང་ལ་ཁྲི་པ་ལས་ཐོག་དང༌། ཁྲི་ཟུར་གཉིས་བཅས་སྨོན་ལམ་གྱི་ཚོགས་དབུར་ཁྲི་གསུམ་གྱི་སྟེང་དུ་བཞུགས་པ་བྱུང་བས། སྐུ་ཕྲེང་བཅུ་གསུམ་པ་ཆེན་པོས་རྗེ་བླ་མ་ཡབ་སྲས་གསུམ་ཀའི་རྒྱལ་ཚབ་ལྟ་བུ་དུས་མཚུངས་སུ་མཇལ་རྒྱུ་ཡོད་པ། རང་རེ་བསོད་ནམས་ཤིན་ཏུ་ཆེ་ཞེས་ཐུགས་སྤྲོ་བ་ཆེན་པོས་གསུང་ཞེས་ཐོས། ཁོ་བོ་ཆུང་དུས་ལོ་བརྒྱད་དགུ་ཙམ་ལ་ཨ་མ་ལཌ་དམ་པ་དེས་ཆེད་དུ་ཁྲིད་པ་གནང་ནས་དགེ་ངག་དབང་དཔལ་ལྡན་ངོས་གསུམ་ལ་གྲུབ་རྒྱལ་ལུགས་ཀྱི་ཚེ་དབང་གནད་སྨིན་ཞིག་ཐོབ། དེ་དུས་རྨེ་རུའི་རྒྱབ་སྨིན་གྲོང་གཟིམ་ཤག་ཏུ་བཞུགས་འདུག་ཅིང༌། སྐབས་དེར་གུས་ལ་ཐུགས་བརྩེ་བའི་བསླབ་བྱ་མང་དུ་སྩལ་ཏེ། ཐུགས་སྨོན་ཡོད་ཅེས་གསུང༌། ཤིན་ཏུ་མཇལ་སྤྲོ་བ་དད་པ་དབང་མེད་དུ་སྐྱེ་བ་ཞིག་བྱུང༌། ཕ་དམ་པ་ཆབ་མདོ་སྤྱི་ཁྱབ་ནས་དགོངས་པ་འཁྲོལ་ཏེ། གུས་རང་གྲྭ་སར་ཞུགས་ཉེར། ཤག་རོག་དགེ་བཤེས་ངག་ཐོས་ལགས་ནས་ཕ་མ་གཉིས་ལ་ཞུས་ཏེ་ཁྲི་ཟུར་རིན་པོ་ཆེ་ལ། གུས་རང་ལ་རིང་འཚོའི་སྨོན་ལམ་ཞིག་བསྐུལ་མ་ཞུས་པ། གུང་རུ་ཁང་ཚན་དུ་ཀུན་གླིང་རིན་པོ་ཆེའི་ཞབས་བརྟན་དང༌། གུས་རང་གི་རིང་འཚོའི་སྨོན་ལམ་གསུང་གིན་འདུག་པས། དེའི་ནང༌། འཆད་པའི་སྤོབས་པ་དབྱིག་གཉེན་ལྟ་བུ་དང༌། ། རྩོད་པའི་མཆོག་གྱུར་ཆོས་ཀྱི་གྲགས་པའི་ཞབས། ། རྩོམ་པ་སློབ་དཔོན་དཔའ་བོ་དང་མཚུངས་པའི། ། རྣམ་ཐར་མ་ལུས་ཇི་བཞིན་སྐྱོང་ནུས་ཤོགཅེས་གསུངས་པ་ཤོ་ལོ་ཀ་གཅིག་པོ་འདི་མ་གཏོགས་གཞན་བརྗེད་ཟིན་འདུགཅེས་གསུངས་འདུགདེ་ལྟར་ངེས་པ་དོན་གྱི་འཇམ་མགོན་རྒྱལ་བའི་རྒྱལ་ཚབ་ཁྲི་ཆེན་རྡོ་རྗེ་འཆང་འདི་ཉིད་ཀྱིས་ཇི་སྙེད་འགྲོ་བའི་མོས་ངོར་སྐུའི་སྐྱེ་བ་བཞེས་པ་ནས་མཐར་གཟུགས་སྐུའི་བཀོད་པ་ཞི་བའི་དབྱིངས་སུ་གཟིམས་པའི་ཚུལ་མཛད་པའི་བར་དུ་བསྟན་པ་དང་འགྲོ་བའི་དོན་ཁོ་ན་མཛད་ཅིང་གསང་བ་གསུམ་གྱི་སྒོ་ནས་རྗེས་སུ་བཟུང་བའི་སློབ་མ་ཡང༌། སྲིད་སྐྱོང་རྒྱལ་ཚབ་སྟག་བྲག་ངག་དབང་གསུང་རབ་དང༌། སྐྱབས་རྗེ་ཁྲི་བྱང་རིན་པོ་ཆེ་བློ་བཟང་ཡེ་ཤེས་བསྟན་འཛིན་རྒྱ་མཚོ། རྣལ་འབྱོར་གྱི་དབང་ཕྱུག་ཆེན་པོ་མི་ལ་བཞད་པའི་རྡོ་རྗེ་དང་མི་གཉིས་པའི་ངེས་དོན་གྱི་བྱ་བཏང་བ་ཏྲེ་ཧོར་སྐྱོར་དཔོན་རིན་པོ་ཆེ་བློ་བཟང་དར་རྒྱས་དཔལ་བཟང་པོ། ཡོངས་ཀྱི་དགེ་བའི་བཤེས་གཉེན་ཆེན་པོ་གཞུང་ལུགས་རྒྱ་མཚོའི་མངའ་དག་དགེ་བཤེས་བསོད་ནམས་མགོན་པོ། མདོ་སྔགས་གཞུང་བརྒྱ་སྨྲ་བའི་དབང་པོ་རིམ་གཉིས་ཀྱི་རྣལ་འབྱོར་ཆེན་པོ་དགེ་བཤེས་ཡེ་ཤེས་ནོར་བུ། དགེ་བཤེས་ཡ་མ་ཚེ་དཔགཔབརསྤྱ༣ཏ་པོད་ལྔ་པའམ་བློ་བཟང་བསམ་གཏན། ལུང་རིགས་མཛོད་འཛིན་བློ་བཟང་དོན་འགྲུབ་སོགས་མཁས་གྲུབ་གཉིས་ལྡན་གྱི་སྐྱེས་ཆེན་གནམ་གྱིས་ས་བཀབ་པ་ལྟ་བུ་གྲངས་ཀྱིས་མི་ཆོད་པ་བསྐྱངས་ཤིང་བཤད་པ་དང་སྒྲུབ་པའི་རྒྱལ་མཚན་སྲིད་པའི་རྩེ་མོར་བསྒྲེངས་པར་མཛད། གསུང་གི་ལེགས་བཤད་ཀྱང༌། ཁང་གསར་སྐྱབས་མགོན་བློ་བཟང་ཚུལ་ཁྲིམས་ཀྱི་རྣམ་ཐར་སོགས་ཡོད་པར་སྣང༌།   
          མཐར་དགུང་གྲངས་གྱ་བརྒྱད་པ་རབ་བྱུང་བཅུ་དྲུག་པའི་མེ་གླང༡༩༣༧ལོར་རྟག་འཛིན་གྱི་འཆིང་བ་བརྟན་ཅིང་འདི་སྣང་གི་གཡེང་བས་ཆེས་ཆེར་བསྐྱོད་པའི་གདུལ་བྱ་རྣམས་བློ་ཁ་ཆོས་ཕྱོགས་སུ་གཞོལ་བའི་ཕྱིར་དུ་ཐུགས་ཀྱི་དགོངས་པ་ཆོས་ཀྱི་དབྱིངས་སུ་བསྡུ་བའི་ཚུལ་མཛད་དོ། དེ་ལྟར་བདག་ཅག་གི་སྟོན་པ་མཉམ་མེད་ཐུབ་པའི་དབང་པོ་ཟས་གཙང་སྲས་ཀྱི་རྩ་མཆོག་གྲོང་གི་མཛད་པ་ཐ་མ་དང་མཐུན་པར། སེང་གེ་ཉལ་སྟབས་སུ་བཞུགས་ནས་དགོངས་པ་ཆོས་དབྱིངས་སུ་ཐིམ་པའི་ཚུལ་མཛད་ཅིང༌། ཉིན་ལྔའི་རིང་དུ་སྣང་སྟོང་ཟུང་འཇུག་ཟབ་གསལ་སྒྱུ་མའི་རྣལ་འབྱོར་གྱི་ཐུགས་དམ་ལ་མཉམ་པར་བཞགདེ་ནས་སྐུ་གདུང་རིན་པོ་ཆེའི་མདུན་དུ་མཆོད་ཚོགས་ཀྱི་བཀོད་པ་ཕུན་སུམ་ཚོགས་པ་འབུལ་བཤམས་དང༌། བླ་མཆོད་དང་འབྲཻལ་གསོལ་བ་སྨོན་ལམ་གདུང་ཤུགས་དྲག་པོས་བཏབ་ཅིང་གདུང་སྒྲུབ་ཀྱི་ཆོ་ག་རྣམ་པར་དག་པ་སྨིན་སྒྲུབ་དང༌། གདན་གསུམ་དབུས་རྒྱུད་གྲྭ་སྨད་སྟོད་བཅས་རིས་མེད་ཆོས་སྡེ་ཀུན་ལ་མང་འགྱེད་དང་ཇ་ཐུག་བཅས་བསྙེན་བཀུར་ཟབ་རྒྱས་ཞུས། སྐུ་གདུང་རིན་པོ་ཆེ་ཞུགས་ལ་སྦྱངས་སྐབས་འཕེལ་གདུང་རིང་བསྲེལ་གྱི་རྒྱུན་བཟང་རང་འཁྲུངས་སུ་ཕེབས། ལ་མོ་ཕྱག་མཛོད་ཀྱིས་སྔ་ཕྱིར་ཐུགས་འགན་བཞེས་ཏེ་དགོངས་རྫོགས་སུ་རིང་བསྲེལ་ཆ་ཚང་ནང་དུ་བཞུགས་པའི་དངུལ་སྡོང་རིན་པོ་ཆེའི་ཕྲ་རྒྱན་དང་བཀོད་པ་ཕུན་སུམ་ཚོགས་པ་བྱིན་རླབས་ཀྱི་ཚན་ཁ་རབ་ཏུ་འབྲེ་བ་ཞིག་དང༌། གསེར་ཟངས་ལས་གྲུབ་པའི་མཚན་དང་དཔེ་བྱད་ཀྱིས་བརྒྱན་པ་སྐུ་དངོས་དང་སྒོ་ཀུན་ནས་མཚུངས་པའི་སྣང་བརྙན་བཅས་སྐྱེ་རྒུའི་བསོད་ནམས་ཀྱི་ཞིང་མཆོག་དམ་པར་ཞོལ་བཀའ་བསྟན་ལྷ་ཁང་གི་རྟེན་གཙོ་རྒྱལ་བ་མ་ཕམ་པའི་སྐུ་བརྙན་གྱི་གཡོན་དུ་ཕྱི་རབས་ཀྱི་གདུལ་བྱ་རྣམས་ལ་དྲན་རྟེན་དུ་བཞུགས། དེའི་སྐུ་ཕྲེང་གཉིས་པ་ཝ་ལུང་ཁྲི་སྤྲུལ་བྱམས་པ་ཆོས་གྲགས་བསྟན་འཛིན་རིན་པོ་ཆེ་ནི། རབ་བྱུང་བཅུ་དྲུག་པའི་ས་སྟག་༡༩༣༨ལོར་དབུས་ཀྱི་ལྷ་ལྡན་དུ་སྐུ་འཁྲུངས། ཤིང་སྤྲེལ༢༠༠༤ལོ་འདིའི་ཟླ་༢ནང་ལ་གཞིས་དགོན་དུ་ཞི་བར་གཤེགས་པར་ཐོས།
                                                                         དམ་པའི་རྣམ་ཐར་མ་དྲོས་རོལ་མཚོ་ལས༎
                                                                         ཀུ་ཤའི་རྩེ་མོས་བླངས་པའི་ཆ་ཤས་ཤིག།
                                                                         སྐལ་ལྡན་རྗེས་འཇུག་གདུལ་བྱའི་ཉམས་ལེན་ཆེད༎
                                                                         སྤེལ་འདིས་བྱང་ཆེན་རྒྱ་མཚོའི་རྒྱུར་གྱུར་ཅིག།