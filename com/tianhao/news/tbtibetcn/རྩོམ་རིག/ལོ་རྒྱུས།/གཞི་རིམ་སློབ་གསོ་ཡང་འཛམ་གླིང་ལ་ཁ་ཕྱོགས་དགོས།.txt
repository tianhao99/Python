གཞི་རིམ་སློབ་གསོ་ཡང་འཛམ་གླིང་ལ་ཁ་ཕྱོགས་དགོས།
གཞི་རིམ་སློབ་གསོ་འབྱུང་འགྱུར་དང་དེང་རབས་ཅན་ལ་ཁ་ཕྱོགས་དགོས་པར་མ་ཟད། ད་དུང་འཛམ་གླིང་ལ་ཁ་ཕྱོགས་ཏེ་སློབ་གྲོགས་རྣམས་ལ་རྒྱལ་སྤྱིའི་འཇོན་ཐང་མི་སྣའི་རྨང་གཞིའི་སྤུས་ཚད་ཆགས་པར་གཙིགས་ཆེན་དང་ཤུགས་སྣོན་བྱེད་རྒྱུ་ནི་དུས་རབས་འཕེལ་རྒྱས་ཀྱི་རེ་སྙེག་གལ་ཆེ་བ་ཞིག་རེད། གཅིག   རྒྱལ་སྤྱིའི་འཇོན་ཐང་མི་སྣ།      སྤྱི་ཚོགས་དང་རིག་གནས་ཀྱི་རྒྱབ་ལྗོངས་མི་འདྲ་བ་དང་དུས་རབས་ཀྱི་རེ་སྙེག་མི་འདྲ་བའི་དབང་གིས་མི་རྣམས་ཀྱི་འཇོན་ཐང་མི་སྣའི་ལྟ་ཚུལ་མི་འདྲ་ལ། ལྟ་ཚུལ་དེའི་དབང་གིས་སློབ་གསོ་བ་རྣམས་ཀྱིས་སློབ་མ་སྐྱེད་སྲིང་བྱེད་ཚུལ་དང་སྐྱེད་སྲིང་བྱས་བའི་སློབ་མའི་སྤུས་ཚད་སོགས་གཏན་ནས་མི་འདྲ་བས། སྤྱི་ཚོགས་འཕེལ་རྒྱས་ལ་དངོས་དང་བརྒྱུད་དེ་ཤན་ཤུགས་ཐེབས་བཞིན་ཡོད།       འདིའི་ཐད་ནས་མིའི་འཚོ་གནས་ཐག་གཅོད་བྱེད་བཞིན་པའི་རོང་འབྲོག་ས་ཁུལ་གྱི་རྨང་གཞི་སློབ་གསོ་ལ་བསམ་གཞིགས་བཏང་ན། གཞི་རིམ་དང་མེས་རྒྱལ་འཕེལ་རྒྱས་ཀྱི་མཐོ་ཚད་ནས་ལངས་བ་དང་འཕེལ་རྒྱས་ཀྱི་མིག་རྒྱང་རིང་བ། རང་ཉིད་འཕེལ་རྒྱས་ཀྱི་ཤེས་ཡོན་ཕུན་སུམ་ཚོགས་པ། རིགས་སོ་སོའི་མི་དམངས་ལ་བརྗེ་རེས་དང་གླེང་མོལ་བྱེད་ཐུབ་པའི་སྤུས་ཚད་འཕེལ་རྒྱས་ལ་གཙིགས་ཆེན་བྱེད་དགོས་བར་མ་ཟད། ད་དུང་རྒྱལ་སྤྱིའི་མཐོ་ཚད་ནས་ལངས་བ་དང་རྒྱལ་སྤྱིའི་མིག་རྒྱང་ཡོད་ལ། རྒྱལ་སྤྱའི་ཤེས་ཡོན་ཕུན་སུམ་ཚོགས་པ། རྒྱལ་སྤྱིའི་བརྗེ་རེས་དང་གླེང་མོལ་གྱི་ནུས་པ་ལྡན་པའི་རྒྱལ་སྤྱའི་འཇོན་ཐང་མི་སྣའི་རྨང་གཞིའི་སྤུས་ཚད་ཆགས་པར་གཙིགས་ཆེན་བྱེད་དགོས་བ་ལས། དབྱིན་ཡིག་དབྱིན་སྐད་སློབ་སྦྱོང་བྱས་བ་ཙམ་གྱིས་རྒྱལ་སྤྱིའི་འཇོན་ཐང་མི་སྣའི་ནུས་པ་ཐམས་ཅད་འཛོམས་པ་མ་ཡིན་ཏེ། དབྱིན་ཡིག་དབྱིན་སྐད་ནི་ཉིན་རེ་བཞིན་གལ་འགངས་ཇེ་ཆེར་འགྲོ་བཞིན་ཡོད་མོད། འོན་ཀྱང་། དེ་ཉིན་རེར་སྤྱིར་བཏང་བ་ཞིག་ཏུ་འང་འགྱུར་བཞིན་ཡོད། མཐར་གཏུག་ནས་བཤད་ན་དབྱིན་ཡིག་དབྱིན་སྐད་ཀྱང་བསམ་བློ་བརྗེ་རེས་ཀྱི་ཡོ་བྱད་ཙམ་ཞིག་ཡིན་པས། རྒྱལ་སྤྱིའི་འཕེལ་རྒྱས་ཀྱི་བསམ་བློ་དང་། ཤེས་བྱ། རྩལ་ནུས། སྤུས་ཚད་སོགས་དེ་ལས་ཀྱང་གཙིགས་ཆེན་བྱེད་པ་ལས།   དབྱིན་ཡིག་དབྱིན་སྐད་ཀྱིས་རྒྱལ་སྤྱིའི་འཇོན་ཐང་མི་སྣའི་སྤུས་ཚད་ཐམས་ཅད་ཀྱི་ཚབ་བྱེད་ཐུབ་པ་མ་རེད།