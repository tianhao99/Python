༄༅།།དུས་རབས་ཕྱེད་ཀའི་རིང་གི་རླབས་ཆེན་མཆོང་སྐྱོད།
—བོད་དུ་དམངས་གཙོའི་བཅོས་སྒྱུར་བྱས་ནས་ལོ་ངོ་༥༠འཁོར་རིང་བྱ་གཞག་ཁག་ལ་འཕོ་འགྱུར་ཆེན་པོ་བྱུང་བའི་གནས་ཚུལ་དངོས་བཀོད་པ།
  དམངས་གཙོའི་དབང་ཆའི་ཐད་ཞིང་འབྲོག་ཁྲི་ཚོ་བརྒྱ་ཡར་ལངས་བྱུང་ནས་བདག་པོར་གྱུར་པ།
བོད་ཀྱི་ཡུན་རིང་ལོ་རྒྱུས་ཀྱི་འཕེལ་རིམ་ནང་༡༩༥༩ལོ་ནས་བཟུང་བོད་མི་དམངས་ལ་རང་ལུས་རང་དབང་ཐོབ་ཡོད།  དེ་གོང་བོད་ཀྱི་རྒྱ་ཆེའི་མི་དམངས་མང་ཚོགས་རྣམས“སྐད་ཆ་ཤོད་ཤེས་པའི་དུད་འགྲོ”ཙམ་རེད།སྤྱིའི་མི་འབོར་གྱི་༥%ཡང་མི་ཟིན་པའི་མངའ་བདག་ཆེན་པོ་གསུམ་གྱིས་ས་ཞིང་དང་། ཞིང་བྲན། བྲན་གཡོག་བཅས་༩༥% བཟུང་ཡོད་པ་དང་། སྤྱིའི་མི་འབོར་གྱི་༩༠%ཡན་ཟིན་པའི་ཞིང་བྲན་དང་བྲན་གཡོག་ལ་ས་ཞིང་བདག་དབང་མེད་པ་དང་ཁོང་ཚོའི་མི་ལུས་དེ་ཞིང་བྲན་བདག་པོར་རྟེན་པ་དང་དེ་དག་གི་ཡོང་འབབ་ཕལ་ཆེ་བ་ཞིང་བྲན་བདག་པོར་དབང་བས་ལོ་འཁོར་མོར་ལྟོ་གྲོད་པ་རྒྱགས་པ་དང་ལུས་ལ་གོས་དྲོད་པ་ཞིག་གྱོན་རྒྱུ་མེད་པར་མངའ་བདག་གིས་ཁོང་ཚོ་རང་དགར་བྲན་དུ་བཀོལ་ཆོག་པ་དང་ཐ་ན་སྲོག་ཀྱང་གཅོད་ཀྱི་ཡོད།
༡༩༥༩ལོའི་ཟླ་བ་གསུམ་པར་བོད་དུ་དམངས་གཙོའི་བཅོས་སྒྱུར་དངོས་སུ་བྱེད་འགོ་བཙུགས་ནས“ངོ་རྒོལ་གསུམ”（ངོ་ལོག་ཟིང་འཁྲུག་པར་ངོ་རྒོལ་དང་། ཁྲལ་འུ་ལག་ལམ་ལུགས་ལ་ངོ་རྒོལ།མི་ལུས་གཞན་རྟེན་ལམ་ལུགས་ལ་ངོ་རྒོལ་བཅས་ཡིན）དང་བོགས་ཆག་སྐྱེད་ཆག་གི་ལས་འགུལ་སྤེལ་བ་དང་བྲན་གཡོག་ལ་བཅིངས་འགྲོལ་བཏང་བ་དང་མི་ལུས་གཞན་རྟེན་མེད་པ་བཟོས་ཡོད།དགོན་པའི་ནང་ཆོས་ལུགས་ཀྱི་ཕྱི་གོས་གྱོན་པའི་ངོ་ལོག་ཟིང་འཁྲུག་སློང་མཁན་དང་གསར་བརྗེར་ངོ་རྒོལ་བྱེད་མཁན་ལ་རྡུང་རྡེག་མཐའ་གཅིག་ཏུ་བཏང་ནས་དགོན་པའི་ནང་གི་བཀས་བཀོད་རྒྱུད་འཛིན་གྱི་བཤུ་གཞོག་དང་གཉའ་གནོན་ལམ་ལུགས་མེད་པ་བཟོས་པ་དང་དགོན་པའི་དམངས་གཙོ་དོ་དམ་ལམ་ལུགས་བཙུགས་ཏེ་ལུགས་མཐུན་གྱི་ཆོས་དད་རང་མོས་སྲུང་སྐྱོང་བྱས་ཡོད།
དམངས་གཙོའི་བཅོས་སྒྱུར་བྱས་རྗེས་བོད་ཀྱི་ཞིང་བྲན་དང་བྲན་གཡོག་ཁྲི་ཚོ་བརྒྱ་ཡར་ལངས་བཅིངས་འགྲོལ་བྱུང་ནས་བོད་རྙིང་པའི་ཞལ་ལྕེ་མེད་པ་བཟོས་ཡོད།ཀྲུང་གོ་གསར་པའི་རྩ་ཁྲིམས་དང་བཅའ་ཁྲིམས་ཀྱིས་བོད་མི་དམངས་ཚང་མར་ཚེ་སྲོག་དང་མི་ལུས་བདེ་འཇགས་ཀྱི་དབང་ཆ་ལོངས་སུ་སྤྱོད་རྒྱུའི་འགན་ལེན་བྱས་ཡོད།
 དེ་རྗེས་ཀྱི་ལོ་ངོ་༤༠ལྷག་ཙམ་རིང་བོད་ཀྱི་དམངས་གཙོ་ཁྲིམས་ལུགས་རྒྱུན་ཆད་མེད་པར་གོང་འཕེལ་དང་འཐུས་སྒོ་ཚང་དུ་སོང་ཞིང་།བསྡོམས་རྩིས་གསར་ཤོས་ལ་གཞིགས་ན། མིག་སྔར་རང་སྐྱོང་ལྗོངས་སུ་ཞིང་ཆེན་རིམ་པའི་འགོ་ཁྲིད་ལས་བྱེད་པའི་ལས་འགན་འཁུར་མཁན་ཁྲོད་བོད་རིགས་དང་གྲངས་ཉུང་མི་རིགས་གཞན་དག་གི་ལས་བྱེད་པས་༧༠0༤༢% བཟུང་ཡོད་པ་དང་། རྫོང（གྲོང་ཁྱེར་དང་ཆུས）ཨུད་དང་།མི་དམངས་འཐུས་ཚོགས།   སྲིད་གཞུང། སྲིད་གྲོས་བཅས་༧༤ཡི་འགོ་ཁྲིད་གཙོ་བོ་དང་ཤང（གྲོང་རྡལ）ཏང་ཨུད་ཀྱི་ཧྲུའུ་ཅི་དང་ཤང་ཀྲང་༦༨༢ཡོད་པའི་ནང་བོད་རིགས་དང་གྲངས་ཉུང་མི་རིགས་གཞན་དག་གི་ལས་བྱེད་པས་༨༦% ཡན་བཟུང་ཡོད།
སྤྱི་ཚོགས་འཕེལ་རྒྱས་ཐད་བྱ་གཞག་ཁག་ཁྱོན་ཡོངས་ནས་འཕེལ་རྒྱས་བྱུང་བ།
ཞིང་འབྲོག་ཁུལ་གྱི་རྣམ་པའི་ཐད།   བོད་རྙིང་པའི་ས་གནས་སྲིད་གཞུང་གི་བསྡོམས་རྩིས་ལ་གཞིགས་ན།༡༩༥༠ལོར་བོད་ཀྱི་མི་འབོར་གྱི་༩༠%ཙམ་ལ་རང་ཉིད་ལ་དབང་བའི་སྡོད་ཁང་མེད་པ་དང་དམངས་གཙོའི་བཅོས་སྒྱུར་བྱས་ཚུན་གྱི་རླབས་ཆེན་ལག་ལེན་བརྒྱུད་བོད་ཀྱི་མི་རིགས་ཁག་གི་མི་དམངས་ལ་སྡོད་ཁང་ཡོད་པ་དང་བདེ་འཇགས་དང་སྤྱོད་གོ་ཆོད་པའི་ཁང་པའི་ནང་སྡོད་རྒྱུ་བྱུང་ཡོད།༢༠༠༨ལོར་ལྗོངས་ཡོངས་ཀྱིས་ཞིང་འབྲོག་པ་དུད་ཚང་ཁྲི་༥.༧༨ཀྱི་བདེ་སྡོད་གནད་དོན་སླར་ཡང་ཐག་གཅོད་བྱས་པ་དང་ཆུ་དང་། གློག ལམ།འཕྲིན་གཏོང་བཅས་གཙོ་བོར་བྱེད་པའི་ཞིང་འབྲོག་ཁུལ་གྱི་རྨང་གཞིའི་སྒྲིག་བཀོད་འཛུགས་སྐྲུན་ལ་སྐུལ་འདེད་ཏན་ཏིག་བཏང་བས་ཐོན་སྐྱེད་དང་འཚོ་བའི་ཆ་རྐྱེན་ལ་ལེགས་བཅོས་ཆེན་པོ་བྱུང་ཡོད།
            སྨན་བཅོས་འཕྲོད་བསྟེན་ཐད།
བོད་རྙིང་པར་མི་སེར་ལ་ནད་གཞི་ཕོག་རུང་སྨན་བཅོས་བྱེད་མི་ཐུབ་པར་ཤི་སྒུག་རྒྱག་རྒྱུ་ལས་མེད་པ་དང་ད་ཆ་ལྗོངས་ཡོངས་ཀྱི་ཞིང་འབྲོག་པ་ཚང་མ་སྨན་རིན་མི་དགོས་པར་སྨན་བཅོས་བྱ་རྒྱུ་རྨང་གཞིར་བྱེད་པའི་ཞིང་འབྲོག་ཁུལ་གྱི་མཉམ་ལས་སྨན་བཅོས་ནང་ཞུགས་ཡོད་པ་དང་བོད་ཀྱི་མི་འབོར་གྱི་ཆ་སྙོམས་ཚེ་ཚད་དེ་༡༩༥༩ལོའི་དམངས་གཙོའི་བཅོས་སྒྱུར་མ་བྱས་གོང་གི་ལོ་ ༣༥.༥ནས་ལོ་༦༧བར་རིང་དུ་སོང་ཡོད།
             སློབ་གསོའི་ཐད།
བོད་རྙིང་པར་དེང་རབས་ཀྱི་དོན་སྙིང་ལྡན་པའི་སློབ་གྲྭ་གཅིག་ཀྱང་མེད་པ་དང་སློབ་ལོ་ལོན་པའི་བྱིས་པ་སློབ་གྲྭར་ཞུགས་ཚད་༢%ཀྱང་ཟིན་གྱི་མེད་པ་དང་གཞོན་ནུ་དང་དར་མའི་ཡིག་རྨོངས་བ་༩༥%ཟིན་ཡོད།ད་ཆ་ལྗོངས་ཡོངས་ཀྱི་ཞིང་འབྲོག་པའི་བུ་ཕྲུག་གི་འོས་འགན་སློབ་གསོའི“འགན་ལེན་གསུམ”གྱི་འགྲོ་གྲོན་ཚད་གཞི་དེ་སླར་ཡང་མཐོ་རུ་བཏང་བ་དང་། “གཞི་རྩའི་ཆ་གཉིས”ཀྱི་གྲུབ་འབྲས་སྔར་བས་སྲ་བརྟན་དུ་བཏང་བ། “ལོ་དྲུག་གི་འོས་འགན་སློབ་གསོ་ཁྱབ་གདལ”གཏོང་རྒྱུ་དང་ཡིག་རྨོངས་སེལ་བའི་དམིགས་ཚད་ཕྱོགས་ཡོངས་ནས་མངོན་འགྱུར་བྱུང་བ།“ལོ་དགུའི་འོས་འགན་སློབ་གསོ་ཁྱབ་གདལ”གཏོང་ཚད་༩༥.༦%ཡན་ཟིན་པ་བཅས་རེད།
         འགྲིམ་འགྲུལ་ཆ་རྐྱེན་ཐད།   བོད་རྙིང་པར་གཞུང་ལམ་གཅིག་ཀྱང་མེད་པ་དང་༢༠༠༧ལོར་ལྗོངས་ཡོངས་ཀྱི་གཞུང་ལམ་ཐོག་རླངས་འཁོར་ཤར་གཏོང་ཐུབ་ཚད་སྤྱི་ལེ་༤༨༦༡༡ཟིན་པ་དང་གཞུང་ལམ་དང་། ལྕགས་ལམ།མཁའ་ལམ།ལྕགས་མདོང་བཅས་ལས་གྲུབ་པའི་ལངས་གཟུགས་འགྲིམ་འགྲུལ་དྲ་བ་ཆགས་ཡོད།
     དཔལ་འབྱོར་སྤྱི་འབོར་ཐད་ལྗོངས་ཡོངས་ཀྱི་ GDPལྡབ་༢༢༥འཕར་བ།
དམངས་གཙོའི་བཅོས་སྒྱུར་མ་བྱས་གོང་རྗེས་ལུས་ཐེབས་པའི་ཐོན་སྐྱེད་ཀྱི་འབྲེལ་བས་སྤྱི་ཚོགས་ཀྱི་ཐོན་སྐྱེད་ནུས་ཤུགས་གོང་འཕེལ་འགྲོ་རྒྱུར་འགོག་རྐྱེན་ཚབས་ཆེན་བཟོས་པ་དང་ ༡༩༥༩ལོར་བོད་ཀྱི་ཐོན་སྐྱེད་ཀྱི་སྤྱིའི་ཐོན་རྫས་རིན་ཐང་སྒོར་དུང་ཕྱུར་༡.༧༤དང་མི་རེར་ཆ་སྙོམས་སྒོར་༡༤༢ལས་ཟིན་གྱི་མེད།བཀས་བཀོད་རྒྱུད་འཛིན་ཞིང་བྲན་ལམ་ལུགས་མེད་པ་བཟོས་པ་དེས་སྤྱི་ཚོགས་རིང་ལུགས་ཀྱི་བོད་ལྗོངས་གསར་པ་འཛུགས་སྐྲུན་བྱེད་པའི་ནང་རྒྱ་ཆེའི་མི་དམངས་མང་ཚོགས་ཞུགས་པའི་ཧུར་བརྩོན་རང་བཞིན་དང་རང་འགུལ་ནུས་པར་སྐུལ་མ་ཆེན་པོ་ཐེབས་ནས་ཐོན་སྐྱེད་ནུས་ཤུགས་ལ་བཅིངས་འགྲོལ་ཆེན་པོ་ཐོབ་པ་དང་ཐོན་སྐྱེད་ནུས་ཤུགས་གོང་འཕེལ་ཆེན་པོ་བྱུང་ཡོད།༢༠༠༨ལོར་ལྗོངས་ཡོངས་ཀྱི་ཐོན་སྐྱེད་ཀྱི་སྤྱིའི་ཐོན་རྫས་རིན་ཐང་ཚོད་རྩིས་བྱས་ན་སྒོར་དུང་ཕྱུར་༣༩༢ལེགས་གྲུབ་ཟིན་པ་དེ་ལོ་གོང་མ་ལས་༡༠.༡%འཕར་རྒྱུ་དང་༡༩༥༩ལོ་དང་བསྡུར་ན་ལྡབ་༢༢༥ལྷག་ཙམ་འཕར་ཡོད་པ་དང་།ཞིང་འབྲོག་པ་མི་རེའི་ཆ་སྙོམས་ཡོང་འབབ་ཁེ་གཙང་ཚོད་རྩིས་བྱས་ན་སྒོར་༣༡༧༠ཟིན་ནས་༡༣.༧%འཕར་ཡོད།