བོད་ལྗོངས་འཛད་སྤྱོད་པས་དྲ་ཐོག་ཉོ་ཚོང་ལ་རིམ་བཞིན་དགའ་པོ་བྱེད་ཀྱི་ཡོད།
ཀྲུང་གོ་གློག་རྡུལ་ཚོང་དོན་ཞིབ་འཇུག་ལྟེ་གནས་ནས་གནས་ཚུལ་སྤེལ་བར་གཞིགས་ན། ཉེ་བའི་ལོ་ཤས་རིང་དྲ་སྦྲེལ་ལས་སྒོ་འཕེལ་རྒྱས་མགྱོགས་པོ་ཕྱིན་པ་དང་ཆབས་ཅིག་དྲ་ཐོག་ཉོ་ཚོང་དེ་ལྷ་སའི་གྲོང་མིའི་འཛད་སྤྱོད་བྱེད་སྟངས་གསར་པ་ཞིག་ཏུ་གྱུར་ཡོད་པ་རེད།
ལྷ་ས་གྲོང་ཁྱེར་སྣོད་བཅུད་ལམ་ལྷ་ཞབས་གླིང་ཕྲན་གསར་སྤེལ་ཁུལ་གྱི་ཉེ་འགྲམ་དུ་ཚོང་ཙག་ཙིག་རྒྱག་མཁན་ཚངས་དབྱངས་ཆོས་སྒྲོན་གྱིས་འཛུམ་མདངས་འཕྱུར་བཞིན་དུ་ཉིན་གཉིས་ཀྱི་གོང་དུ་ངས་དྲ་ཐོག་ནས་དྲོད་གཏོང་གློག་ཆས་ཤིག་ཉོས་པས་ཁང་པའི་ནང་དྲོ་སོབ་སོབ་རེད་འདུག ད་ཆ་ངས་ཙི་གུའི་མཐེབ་གནོན་ཙམ་བྱས་ཚེ་རང་ཉིད་ལ་མཁོ་བའི་ཅ་ལག་སྒོ་རྩར་སྐྱེལ་གྱི་འདུག་པས་དངོས་གནས་སྟབས་བདེ་པོ་འདུག་ཅེས་བཤད་བྱུང་། 
ད་ཆ་ཆོས་སྒྲོན་དང་འདྲ་བར་དྲ་ཐོག་ནས་ཅ་དངོས་ཉོ་མཁན་ལྷ་སའི་གྲོང་མི་ཉིན་རེ་བཞིན་མང་དུ་འགྲོ་གི་ཡོད་ཅིང་། བོད་ཀྱི་སློབ་ཆེན་དུ་ལོ་རིམ་གསུམ་པ་འགྲིམ་བཞིན་ཡོད་པའི་སྐད་གྲགས་ལྡན་པའི་དྲ་ཐོག་ཉོ་སྒྲུབ་བྱེད་མཁན་དབང་མོས་དྲ་ཐོག་ནས་ཅ་དངོས་ཉོ་སྐབས་སྣ་ཁ་ཕུན་སུམ་ཚོགས་པོ་ཡོད་པ་མ་ཟད། ལ་ལ་ཚོང་ཁང་དང་སྒོ་རྩིས་ཚོང་ཁང་ལས་གོང་ཁེ་བ་འདུག་ལ།   ད་ཆ་ངས་རྟག་ཏུ་དྲ་ཐོག་ནས་དེབ་ཉོ་གི་ཡོད་པས་དཔེ་དེབ་ཚོང་ཁང་དུ་ཧ་ལམ་འགྲོ་དགོས་མི་འདུག་ཅེས་བཤད།
དྲ་ཐོག་ནས་ཅ་ལག་ཉོ་བར་ཕན་པ་མང་པོ་ཡོད་པ་ཤེས་རྗེས་དབང་མོས་དྲ་ཐོག་ཉོ་སྒྲུབ་བྱེད་སྟངས་དེ་ཉིང་ཁྲིར་ཡོད་པའི་ནང་མིར་ཡང་བསླབས། དབང་མོས་ལོ་གཉིས་ཀྱི་གོང་དུ་ཚོང་ཁང་ཁག་གཅིག་གིས་ཐག་རིང་དུ་གནས་པའི་བོད་དུ་ཅ་དངོས་བསྐུར་འདོད་བྱེད་ཀྱི་མི་འདུག ད་ཆ་བོད་དུ་མྱུར་སྐྱེལ་ཀུང་སི་མང་པོ་བཙུགས་ཡོད་པས་དེའི་ཐད་སེམས་ཁྲལ་བྱེད་དགོས་མི་འདུག་ཅེས་བཤད།
ཉིན་ཤས་གོང་མྱུར་སྐྱེལ་ཀུང་སིར་ཅ་དངོས་ཀྱིས་ཁེངས་པའི་སྣང་ཚུལ་དེ་ནང་ས་ཙམ་མ་ཟད།བོད་དུའང་ཐོན་ཡོད། ལྷ་ས་གྲོང་ཁྱེར་གྲྭ་བཞི་ལམ་དུ་ཡོད་པའི་མྱུར་སྐྱེལ་དྲ་ཚིགས་ཤིག་གི་འགན་འཁུར་བ་ལྷ་མོས་ན་ནིང་སྤྱི་ཟླ ༡༡ པའི་ཚེས ༡༡ ཉིན་མི་ཧྲེང་དུས་ཆེན་གྱི་སྔ་རྗེས་སུ་ང་ཚོའི་ཚོང་གཉེར་བྱེད་ས་དེ་རང་དུ་ཉིན་ལྟར་མྱུར་སྐྱེལ་སྤ་སེ ༣༠༠ ལྷག་ཙམ་ཡོད་པ་དང་། ཚོང་ཁང་གི་ཕྱིར་ཅ་དངོས་ཀྱིས་ཁེངས་ནས་བསྡད་ཡོད་ཅེས་བཤད།
བོད་དུ་འཕེལ་རྒྱས་མྱུར་པོ་ཕྱིན་པའི་དྲ་ཉོའི་ལས་སྒོར་དམིགས་ནས་མྱུར་སྐྱེལ་ཀུང་སི་ཆེ་གྲས་ཁག་གིས་བོད་ཀྱི་མྱུར་སྐྱེལ་ལས་སྒོར་གཞི་ཚུགས་པའི་འཆར་གཞི་བཏིང་ནས་བོད་ཀྱི་མྱུར་སྐྱེལ་ལས་སྒོ་ཁྱབ་རྒྱ་ཆེ་རུ་གཏོང་རྒྱུའི་རྣམ་འགྱུར་བསྟན་ཞིང་། ལྷ་ས་གྲོམ་ཁྱེར་དོག་སྡེ་ལམ་དུ་གནས་པའི་མྱུར་སྐྱེལ་ཀུང་སི་བོད་ལྗོངས་ཡན་ལག་ཀུང་སི་ཞིག་གི་འགན་འཁུར་བས་སྤྱི་ལོ ༢༠༡༡ ལོར་ང་ཚོས་ཉིང་ཁྲི་དང་།ནག་ཆུ།གཞིས་རྩེ་སོགས་སུ་ཡན་ལག་ཀུང་སི་བཙུགས་ཁར་ལྷ་སའི་སྐལ་བཟང་གླིང་ཁ་དང་ཉི་འོད་གླིང་ཕྲན་སོགས་སུ་ཚོང་གཉེར་དྲ་ཚིགས་གསུམ་ཁ་སྣོན་བརྒྱབ་པ་ཡིན་ཞེས་བཤད།