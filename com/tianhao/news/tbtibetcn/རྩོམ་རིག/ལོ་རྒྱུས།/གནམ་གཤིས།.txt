གནམ་གཤིས།
བོད་ལྗོངས་ས་མཐོའི་ངོ་མཚར་ཆེ་བའི་ས་བབ་དང་བར་སྣང་རླུང་གི་རྒྱུ་བ། གཞན་ཡང་གནམ་གཤིས་བཅས་ཀྱིས་རྐྱེན་པས་འདིར་དམིགས་བསལ་གྱི་ཁྱད་ཆོས་ལྡན་པའི་ནམ་ཟླ་དཔོག་པར་དཀའ་བ་ཞིག་ཡོད། སྤྱིར་ན་བོད་ཀྱི་ནུབ་བྱང་གཉིས་གནམ་གཤིས་གྲང་ལ་སྐམ་ཤས་ཆེ་བ་དང་། ཤར་ལྷོ་གཉིས་གནམ་གཤིས་དྲོ་ལ་གཤེར་བ་སོགས་ཀྱི་ཁྱད་ཆོས་ལྡན་ཞིང་། དེ་ཡང་ཤར་ལྷོ་ནས་ནུབ་བྱང་བར་ཚ་བའི་ཁུལ་དང་། ཅུང་ཚ་བའི་ཁུལ། དྲོ་ཁུལ། གྲང་བའི་ས་ཁུལ། གྲང་ངར་ཆེ་བའི་ས་ཁུལ་བཅས་དང་། གནམ་གཤིས་གཤེར་བ་དང་། ཅུང་གཤེར་བ། སྐམ་ཤས་ཅུང་ཡོད་པ། སྐམ་ཤས་ཆེ་བ་བཅས་གོ་རིམ་ལྟར་གནས་ཡོད། བརྗོད་མ་ཐག་པའི་ས་གནས་དང་གནམ་གཤིས་ཀྱི་ཁྱད་ཆོས་དེ་ས་ངོས་ཀྱི་མཚོན་བྱེད་ནི་གོང་གསལ་སྔ་རྟིང་ལྟར་ནགས་ཚལ་དང་། རི་མ་ནགས། རྩྭ་ཐང་། ཐང་རྒོད་སོགས་ཡིན། བོད་འདིའི་ས་དབྱིབས་ཆགས་ཚུལ་རྙོག་འཛིང་ཆེ་གཤིས་སྤྱིར་བོད་ལྗོངས་ཀྱི་ནམ་ཟླའི་འཕེལ་ཕྱོགས་ལ་ཆོས་ཉིད་ངེས་ཅན་ཞིག་ཡོད་ཀྱང་སྒོས་སུ་གྲོང་ཚོ་ཡས་མས་དབར་ལ་ཡང་དྲོ་གྲང་གོས་ཀྱི་ཁྱད་པར་ཞེས་དང་ཉིན་གཅིག་དུས་བཞིའི་འགྱུར་བ་ཞེས་པའི་དཔེ་ལྟར་ས་གནས་སོ་སོའི་རྒྱུད་ཀྱི་ནམ་ཟླར་ཁྱད་པར་ཆེ། བོད་ལྗོངས་ས་མཐོའི་ནམ་ཟླ་དམིགས་བསལ་ཡིན་དོན་ནི་ཉི་མ་ཚ་ལ་ཕོག་ཡུན་རིང་བ། གནམ་གཤིས་གྲང་ལ་ཉིན་མཚན་དབར་གྱི་དྲོ་གྲང་ཏེ་ཧེ་བག་ཆེ་བ། ནམ་ཟླ་སྐམ་གཤེར་དབྱེ་བ་གསལ་བ། མཚན་ཆར་མང་བ། དགུན་དཔྱིད་གཉིས་ལ་སྐམ་ཤས་ཆེ་ཞིང་ལྷགས་པ་ཚ་བ། རླུང་གནོན་ཆུང་ལ་གསོ་རླུང་ལྡེང་པོ་མེད་པ་བཅས་ཀྱིས་རེད།
 བོད་འདི་ས་ཁ་མཐོ་ཞིང་གསོ་རླུང་སྲབ་ལ་ཆུ་རླངས་དང་འདུས་ཚད་ཉུང་བ། ཕྲེད་ཐིག་དམའ་བ་བཅས་ཀྱིས་རྐྱེན་པས་རང་རྒྱལ་གྱི་ཡུལ་ལུང་གང་ལས་ཀྱང་ཉི་མའི་འོད་ཟེར་འཕྲོ་ཤུགས་ཆེ་བ་ཡོད། དཔེར་ན་ཕྲེད་ཐིག་གཅིག་གི་ཐོག་ཏུ་འཁེལ་བའི་རང་རྒྱལ་གྱི་ཐང་གཤོངས་ས་ཁུལ་ཁག་ལས་ཀྱང་ཉི་མའི་ཟེར་ཤུགས་ལྡབ་གཅིག་གམ་ཡང་ན་གསུམ་ཆ་གཅིག་ཙམ་གྱིས་ཆེ་ལ་ཉི་མ་ཕོག་ཡུན་ཡང་རྒྱལ་ཡོངས་སུ་རིང་གྲས་ཡིན། དེ་ཡང་བོད་ཀྱི་ཤར་ལྷོ་ཁུལ་ནས་ནུབ་བྱང་ཁུལ་དུ་རིམ་བཞིན་ཉི་ཡུན་རིང་དུ་འགྲོ་བ་རེད། བོད་དུ་མཚོན་ན་ལོ་འཁོར་མར་ཉི་མའི་ཟེར་ཤུགས་ཆེ་ཆུང་ནི་ཉི་བགྲོད་ཀྱི་ཁྱད་པར་ལ་གཞིགས་ནས་འགྱུར་ལྡོག་ཡོང་བ་སྟེ། ཟླ་དང་པོའི་ནང་ཉི་མའི་ཟེར་ཤུགས་ཆུང་ཤོས་ཡིན་པ་དང་། དེ་ནས་བཟུང་རིམ་བཞིན་ཉི་མའི་ཟེར་ཤུགས་རྒྱས་ཏེ་ཟླ་དྲུག་པ་དང་བདུན་པའི་ནས་ཟེར་ཤུགས་ཆེ་ཆུང་ནི་ས་ངོས་སུ་རྒྱ་ཁྱོན་ལིའི་རྨིས་གྲུ་བཞི་མ་རེའི་ཐོག་ཟླ་ངོའི་ཚ་ཚད་གྰ་སྟོང་ཚན་མ་༡༢  ༡ཟིན་ཞིང་། ཟླ་དྲུག་པའི་ནང་ལིའི་རྨིས་གྲུ་བཞི་མ་རེའི་ཐོག་ཟླ་ངོའི་ཚ་ཚད་གཱ་སྟོང་ཚན་མ་༡༦ཟིན་གྱི་ཡོད། ཆབ་མདོ་ཁུལ་དུ་ཟླ་བ་དང་པོའི་ནང་ཉི་མའི་ཟེར་ཤུགས་ཆུང་ཤོས་སྐབས་ལིའི་རྨིས་གྲུ་བཞི་མ་རེའི་སར་ཟླ་ངོས་ཚ་ཚད་གྰ་སྟོང་ཚན་མ་༡༠ཟིན་པ་དང་། ཉི་མའི་ཟེར་ཤུགས་ཆེ་ཤོས་ཀྱི་ཟླ་བ་བདུན་ཁའི་ནང་ལིའི་རྨིས་གྲུ་བཞི་མ་རེའི་སར་ཟླ་ངོའི་ཚ་ཚད་གྰ་སྟོང་ཚན་མ་༡༦ཟིན་གྱི་ཡོད། ལྗོངས་ཡོངས་སུ་ལོ་འཁོར་མར་ཆ་སྙོམས་ཉི་མ་ཕོག་ཡུན་ཆུ་ཚོད་༡༦༠༠ནས་༣༣༤༠༠བར་ཟིན་པའི་ཕྲེད་ཐིག་གཅིག་གི་ཐོད་ཏུ་འཁེལ་བའི་ཧུ་པེ་ཞིང་ཆེན་﹙ཆུ་ཚོད་༡༢༠༠ནས་༢༢༠༠བར་ཟིན﹚ལས་ལོ་འཁོར་གྱི་ཉི་ཡིན་ཆུ་ཚོད་༤༠༠ནས་༡༢༠༠བར་གྱིས་རིང་བ་ཡོད། བོད་ཀྱི་ནུབ་རྒྱུད་ས་ཁུལ་ཁག་ལ་ལོ་འཁོར་གྱི་ཆ་སྙོམས་ཉི་ཡུན་ཆུ་ཚོད་༣༠༠༠–༣༤༠༠བར་ཟིན་ཞིང་ལོ་འཁོར་མར་ཉི་མའི་ཟེར་ཤུགས་ཕོག་ཚད་ལིའི་རྨིས་གྲུ་བཞི་མ་རེའི་སར་ཆ་སྙོམས་ཚ་ཚད་གྰ་སྟོང་ཚན་མ་༡༩༠ནས་༢༠༠བར་ཟིན།
    བོད་འདིའི་ས་བབ་ཀྱི་ཆ་སྙོམས་མཐོ་ཚད་རྒྱ་མཚོའི་ངོས་ནས་བརྩིས་སྤྱི་ཁྲེ་བཞི་སྟོང་བརྒལ་བས་འདིར་གནམ་གཤིས་གྲང་ལ་ཉིན་ཞག་དབར་གྱི་ཚ་གྲང་དབྱེ་ཁྱད་ཆེ་བ་སོགས་ཀྱི་ཁྱད་ཆོས་ལྡན། སྤྱིར་བོད་ཁུལ་ས་ཕྱོགས་སོ་སོའི་གནམ་གཤིས་ཚ་གྲང་ཡང་ས་བབ་ཀྱི་ཆགས་དབྱིབས་དང་རྩ་བའི་ཆ་ནས་མཐུན་ཞིང་། དེ་ཡང་ཤར་ལྷོའི་རྒྱུད་ནས་ནུབ་བྱང་ཕྱོགས་སུ་གནམ་གཤིས་རིམ་བཞིན་གྲང་དུ་འགྲོ་བ་རེད། དྲོ་བའི་ཁུལ་ནི་བོད་ཀྱི་ཤར་ལྷོའི་མཚམས་ནས་ནུབ་བྱང་དུ་ཕྱོགས་ནས་ཆགས་ཤིང་། ཡར་ཀླུང་གཙང་པོའི་བཞུར་རྒྱུད་ཀྱི་ལུང་གཞུང་ཉིང་ཁྲིའི་ཤར་ནས་ཁག་གཉིས་སུ་གྱེས་ཏེ་གཅིག་ནི་ཡར་རླུང་གཙང་པོའི་གཞུང་དེད་ནས་ནུབ་ཏུ་རྒྱུག་པ་དང་། ཅིག་ཤོས་ནི་འབྲི་ཆུ་དང་། རྫ་ཆུ། ཟླ་ཆུ་བཅས་ཆུ་གསུམ་གྱི་གཞུང་དེད་ནས་བྱང་དུ་བརྒྱུགས་ཡོད་པས་བོད་འདིར་དྲོ་བའི་ཁུལ་གསུམ་དང་གྲང་བའི་ཁུལ་གཉིས་འདི་ལྟར་གྲུབ། བོད་ཁུལ་དུ་གནམ་གཤིས་དྲོ་ཤོས་ཀྱི་ཤར་ལྷོའི་རྒྱུད་དུ་ལོ་རེའི་ཆ་སྙོམས་དྲོད་ཚད་ཨང་གྲངས་༡༠ཟིན་པ་དང་། གཞིས་རྩེ་ནས་ཉིང་ཁྲི་བར་གྱི་ཡར་རླུང་གཙང་པོའི་བཞུར་རྒྱུད་དུ་ལོ་འཁོར་མར་ཆ་སྙོམས་དྲོད་ཚད་ཨང་གྲངས་༦–༩Cབར་ཟིན་ཞིང་། ལོ་འཁོར་མར་ཟླ་ངོས་ཆ་སྙོམས་དྲོད་ཚད་ཨང་གྲངས་༡༠བརྒལ་བའི་དུས་ཚོད་ཟླ་བ་ལྔ་ཡས་མས་སུ་སྡོད། ﹙ཟླ་ལྔ་པ་ནས་དགུ་པའམ་བཅུ་པ་བར་ཡིན﹚ཕྲེད་རྒྱུག་རི་རྒྱུད་ཀྱི་ཤར་རྒྱུད་དུ་ཆགས་པའི་ལུང་གཞུང་དོག་མོ་རྣམས་ནི་བོད་ཀྱི་དྲོ་ཁུལ་གསུམ་པར་གཏོགས་ཤིང་། དེ་ཁུལ་དུ་ལོ་འཁོར་མར་ཟླ་ངོའི་ཆ་སྙོམས་དྲོད་ཚད་ཨང་གྲངས་༡༠Cབརྒལ་བའི་དུས་ཡུན་ཟླ་བ་ལྔ་ཙམ་ཟིན། གཞན་ཡང་གྲང་ངར་ཆེ་བའི་ཁུལ་གཉིས་ཡོད་པ་སྟེ་གཅིག་ནི་ནག་ཆུ་དང་མངའ་རིས་ས་ཁུལ་གྱིས་མཚོན་བོད་ཀྱི་བྱང་རྒྱུད་ས་ཆ་རྣམས་ཡིན། དེ་རྒྱུད་དུ་ལོ་འཁོར་ཆ་སྙོམས་དྲོད་ཚད་ཨང་གྲངས་༠Cའམ་ཡང་ན་དེ་ལས་ཀྱང་གྲང་བ་ཡོད་ལ་ལོ་འཁོར་མར་ཟླ་ངོའི་ཆ་སྙོམས་དྲོད་ཚད་ཨང་གྲངས་༡༠Cབརྒལ་བའི་དུས་ཡུན་ཟླ་ངོ་གཉིས་ཀྱང་ཁ་ལོན་གྱི་མེད། ཅིག་ཤོས་ནི་ཧི་མ་ལ་ཡའི་རི་རྒྱུད་དང་། དེའི་བྱང་ངོས་ཀྱི་རི་ཁུལ་རྣམས་ཡིན། ཧི་མ་ལ་ཡའི་བྱང་ངོས་རི་ཁུལ་དུ་ལོ་འཁོར་ཆ་སྙོམས་དྲོད་ཚད་ཨང་གྲངས་༠–༢Cབར་ཟིན་ལ་ལོ་འཁོར་མར་ཟླ་ངོའི་ཆ་སྙོམས་དྲོད་ཚད་ཨང་གྲངས་༡༠Cབརྒལ་བའི་དུས་ཡུན་ཟླ་ངོ་གཉིས་ཡས་མས་སུ་གནས། བོད་ཡོངས་ལ་ལོ་འཁོར་ཆ་སྙོམས་དྲོད་ཚད་ཨང་གྲངས་–༥.༦–༢༠བར་ཟིན་ཞིང་ཟླ་དང་པོའི་ནས་གྲང་ཟུག་ཆེ་ཤོས་ཡིན་པས་ས་ཁུལ་ཕལ་མོ་ཆེར་གྲང་ཚད་ཨང་གྲངས་༠Cམང་སྡོད་ཀྱི་ཡོད། ནག་ཆུ་དང་མངའ་རིས་ཁུལ་དུ་གྲངས་ཚད་ཨང་གྲངས་–༡༠Cལས་ཀྱང་གྲང་ངར་ཆེ་བ་ཡོད། སྤྱིར་ཟླ་བདུན་པའི་ནང་ཚ་བ་ཆེ་སྒང་ཡིན་རུང་ལྷ་ས་དང་། གཞིས་རྩེ། རྩེད་ཐང་སོགས་ལ་ཟླ་བདུན་པའི་ནང་ཞོད་དུས་ཁེལ་ནས་ཚ་བ་རྒྱས་མ་ཐུབ་པས་ཟླ་དྲུག་པའི་ནང་ཚ་བ་ཆེ་ཤོས་ཡིན། སྤོ་བོ་རྫོང་དང་ཡིད་འོང་རྒྱུད་དུ་ཟླ་བརྒྱད་པའི་ནང་ཚད་དུས་འཁེལ། མཐོ་ཚད་རྒྱ་མཚོའི་ངོས་ལས་བརྩིས་སྤྱི་ཁྲེ་བཞི་སྟོང་བརྒལ་བའི་གདང་ལའི་རྒྱུད་དུ་གནམ་གཤིས་དྲོ་ཤོས་ཀྱི་དུས་སུའང་ཟླ་ངོའི་ཆ་སྙོམས་དྲོད་ཚད་ཨང་གྲངས་ ༡༠Cཡང་ཟིན་གྱི་མེད་ལ་ད་དུང་སྐབས་འགར་ཁ་བ་འབབ་ཡོང་། སྤྱིར་བོད་ཡོངས་ལ་ཟླ་རེའི་གནམ་གཤིས་དྲོ་གྲང་དང་ལོ་འཁོར་གྱི་ཚ་གྲང་འཕེལ་རིམ་འདྲ་ཡང་སྒོས་སུ་ལྷོ་བྱང་དབར་ཚ་གྲང་གི་ཁྱད་པར་ནི་དབྱར་དུས་ལས་དགུན་དུས་ཧེ་བག་ཆེ་བ་ཡོད།
 སྐམ་གཤེར་དབྱེ་བ་གསལ་ཞིང་མཚན་ཆར་མང་བ། བོད་ཡོངས་ལ་ཆར་ཞོད་ཆེ་བའི་ཁུལ་གཉིས་ཡོད་པ་ལས་གཅིག་ནི་ཤར་ལྷོའི་རྒྱུད་ཀྱི་རྫ་ཡུལ་ནས་ཉིང་ཁྲི་དང་ལྷ་རི་བར་དང་། ཅིག་ཤོས་ནི་སྟེང་ཆེན་ནས་གཞིས་རྩེ་བར་གྱི་ས་ཁུལ་རྣམས་ཡིན། ལོ་རེར་ཆར་ཞོད་ཆེ་ཆུང་ནི་ཤར་ལྷོའི་རྒྱུད་ཀྱི་ས་བབ་དམའ་ཤོས་སུ་ཆར་ཆུ་འཁྱིལ་ཚད་ཧའོ་རྨིས་ལྔ་སྟོང་ཡན་ཟིན་ཞིང་། དེ་ནས་ནུབ་བྱང་རྒྱུད་དུ་རིམ་བཞིན་ཇེ་ཉུང་དུ་སོང་ནས་ཆར་ཆུ་ཉུང་ཤོས་སུ་ཧའོ་རྨིས་ལྔ་བཅུ་ཡང་ཟིན་གྱི་མེད་པས་ཧེ་བག་ལྡབ་བརྒྱ་ལྷག་ཙམ་ཤོར། སྤྱིར་བོད་ཀྱི་ཤར་ལྷོ་ཁུལ་གཉིས་འབབ་ཞོད་ཆེ་ཞིང་བཞའ་ཚན་ཆེ་བ་དང་། ནུབ་བྱང་ཁུལ་གཉིས་ཆར་ཆུ་དཀོན་ཞིང་སྐམ་ཤས་ཆེ་བ་སོགས་དང་། གཞན་ཡང་ཤར་ལྷོ་རྒྱུད་ཀྱི་ས་བབ་དམའ་སར་རླུང་དུས་དང་ཞོད་དུས་མངོན་ཚད་ཆེན་པོ་མེད་པ་དང་ནུབ་བྱང་ཁུལ་དུ་རླུང་དུས་དང་སྐམ་དུས་མངོན་ཚན་ཆེ་བ་གང་ཡང་མེད། གཙོ་བོའི་ཞིང་འབྲོག་ཁུལ་དུ་རླུང་དུས་དང་ཞོད་དུས་ཀྱི་དབྱེ་བ་གསལ་ཞིང་སྤྱིར་ཟླ་བ་དྲུག་པ་ནས་དགུ་པའི་བར་ཞོར་དུས་ཡིན་ནས་དེའི་རིང་གི་ཆར་ཞོད་ནི་ལོ་འཁོར་མའི་འབབ་ཚད་ཀྱི་༨༠–༩༠%བར་ཟིན། ཆར་ཞོད་ཚུགས་དུས་ཟླ་རེའི་ཆར་ཆུ་འབབ་ཚད་ནི་ཟླ་བ་གོང་མ་དེའི་ལྡབ་གསུམ་བཞི་ཙམ་ཟིན་ལ་ཆར་ཞོད་མཇུག་སྒྲིལ་དུས་ཟླ་ངོའི་ཆར་ཆུ་འབབ་ཚད་ཟླ་བ་མཇུག་མའི་འབབ་ཚད་ཀྱི་ལྡབ་བདུན་བརྒྱད་ཙམ་ཟིན། སྤྱིར་རང་ལྗོངས་སུ་མཚན་མོ་འབབ་ཆེ་ཞིང་། དེ་ཡང་ཡར་ཀླུང་གཙང་པོའི་བཞུར་རྒྱུད་དེ་བས་མངོན་ཚན་ཆེ་བ་ཡོད།
 དགུན་དཔྱིད་གཉིས་ལ་བར་སྣང་མཐོན་པོའི་དབྱིབས་སུ་ནུབ་རླུང་གི་རྒྱུ་བ་དྲག་པས་ནམ་ཟླ་སྐམ་ཤས་ཆེ་ལ་རླུང་འཚུབ་དྲག་པ་སོགས་བྱུང་། དེའི་རིང་ལ་སྐམ་དུས་སམ་ཡང་ན་རླུང་དུས་ཀྱང་ཟེར་ཞིང་སྤྱིར་ན་ཟླ་བཅུ་བའི་ཟླ་མཇུག་ནས་ཕྱི་ལོའི་ཟླ་ལྔ་པའི་བར་ཡིན། ཡང་སྒོས་སུ་ས་གནས་སོ་སོའི་དུས་ཡུན་རིང་ཐུང་ལ་དབྱེ་ཁྱད་ཆེ་ཙམ་ཡོད་པ་སྟེ། ཤར་རྒྱུད་དང་དཀྱིལ་རྒྱུད་དུ་རླུང་དུས་ཐུང་ཤོས་དང་ནུབ་བྱང་རྒྱུད་དུ་རླུང་དུས་རིང་ཤོས་ཡིན། དེའི་རིང་ལྗོངས་ཡོངས་ལ་ཆར་ཆུ་དཀོན་པས་ནམ་ཟླ་ཤིན་ཏུ་སྐམ་ཤས་ཆེ། ལྷག་པར་དུ་དཀྱིལ་རྒྱུད་དང་ནུབ་རྒྱུད་ས་ཁུལ་རྣམས་ལ་དེའི་རིང་གི་ཆར་ཆུ་འབབ་ཚད་ལོ་ཧྲིལ་པོའི་༨–༢༠%བར་ལས་ཟིན་གྱི་མེད་ལ་ཐན་པ་ཆེ་ཤོས་ཀྱི་སྐབས་སུ་ཉིན་བརྒྱ་དང་སུམ་ཅུ་ནས་བརྒྱ་དང་བདུན་ཅུའི་བར་གྱི་དུས་ཡུན་ནང་ཆར་ཆུ་གཏན་ནས་མེད། དུས་ཚོད་དེའི་ནང་བར་སྣང་མཐོན་པོའི་དབྱིངས་སུ་རླུང་གི་རྒྱུ་བ་དྲག་པ་དང་། བར་སྣང་མཐོངས་ཀྱི་དྲོད་ཚད་འཕར་ཆག་སོགས་འབྱུང་བ་འཐབ་པའི་རྐྱེན་གྱིས་གནམ་གཤིས་རླུང་འཚུབ་ཆེ་བ་བྱུང་། དེ་ཡང་སྤྱིར་ཟླ་དང་པོ་ནས་ཟླ་ལྔ་པའི་བར་ཁེལ་ཞིང་། སྒོས་སུ་ཟླ་བ་གཉིས་པ་ནས་བཞི་པའི་རིང་ལྷགས་པ་ཚ་ཤོས་ཡིན་པས་ལོ་འཁོར་རླུང་འཚུབ་ཀྱི་༣༠–༤༠%བར་ཟིན། བོད་ལྗོངས་སུ་ལྷགས་གཞུང་དུ་ཁེལ་བའི་ས་ཁུལ་གཉིས་ཡོད་པ་ལས་གཅིག་ནི་མངའ་རིས་ཁུལ་དེ་ཡིན་ཞིང་།
 དེ་ཁུལ་ས་ཁ་མཐོ་ལ་རི་རྒྱུད་དང་། རླུང་གི་རྒྱུ་བ་གཉིས་རྒྱུག་སྟངས་སྤྱིར་མཚུངས་ལ་ས་རྒྱ་ཡངས་ཁ་བཅས་ལ་བརྟེན་བར་སྣང་རླུང་དྲག་པོའི་རྒྱུ་བ་ས་གཞིར་ཤིན་ཏུ་ཁྱབ་སླ་བ་ཡོད། མངའ་རིས་ཁུལ་དུ་ལོ་རེའི་ཆ་སྙོམས་རླུང་ཆེན་འཚུབ་དུས་ཉིན་བརྒྱ་དང་བཞི་བཅུ་ཡས་ཟིན་ཞིང་སྒེར་རྩེ་རྒྱུད་དུ་ལོ་འཁོར་མའི་དུས་ཡུན་ཕྱེད་ཀ་ལྷག་ཙམ་རིང་རླུང་ཆེན་འཚུབ་པས་ལྗོངས་ཡོངས་ཀྱི་རྩེ་མོར་སོན། ཅིག་ཤོས་ནི་ཧི་མ་ལ་འི་རི་རྒྱུད་དང་། གངས་ཏེ་སེ་རི་རྒྱུད་དབར་གྱི་ཤར་རྒྱུད་ལུང་ཤུར་རྣམས་ཡིན། དེར་ས་ཁ་མཐོ་ལ་གཅོང་རོང་དོག་པ་བཅས་ཀྱིས་རྐྱེན་པས་རླུང་པོ་ཆེ་བའི་ས་ཁུལ་དུ་གྲུབ། དཔེར་ན་དིང་རི་ཁུལ་དུ་ལོ་འཁོར་ཆ་སྙོམས་རླུང་ཆེན་འཚུབ་དུས་ཉིན་བརྒྱ་དང་བཅུ་ཟིན། སྣ་དཀར་རྩེ་དང་། ལྷུན་རྩེ་རྒྱུད་དུ་ལོ་འཁོར་མར་ཉིན་བརྒྱད་ཅུ་ཡན་གྱི་རིང་དུ་རླུང་ཆེན་ལྡང་། གཞན་ཡང་བོད་ཀྱི་ཤར་ལྷོ་གཉིས་དང་ཧི་མ་ལ་ཡའི་རི་རྒྱུད་ཀྱི་ལྷོ་ངོས་ས་ཆ་རྣམས་ལ་རི་རྒྱུད་ཕྲེད་དུ་བརྒྱུགས་ཤིང་ས་བབ་དམའ་བ་བཅས་ཆུ་གསུམ་གྱི་གཞུང་དུ་ལོ་འཁོར་རླུང་ཆེན་འཚུབ་དུས་ཉིན་བཅུ་ཡང་ཟིན་གྱི་མེད།
 གལ་ཏེ་ཉིན་རེའི་ཆ་སྙོམས་དྲོད་ཚད་ཨང་གྲངས་འགྱུར་མེད་༠Cདབང་དུ་བྱས་པའི་བསྡོམས་གྲངས་དེ་གཙོ་བོར་འཛིན་པའི་ཐོག་ཞར་བྱུང་དུ་ནམ་ཟླའི་དབྱེ་ཁྱད་དང་། ཞིང་འབྲོག་ཐོན་སྐྱེད་ཀྱི་ད་ལྟའི་གནས་བབ་བཅས་ཀྱི་རྒྱུ་རྐྱེན་ལ་གཞིགས་ནས་ས་ཁུལ་དབྱེ་བ་ཕྱེ་ན་ལྗོངས་ཡོངས་སུ་གནམ་གཤིས་མི་འདྲ་བའི་ས་ཁུལ་ཁག་བཅུར་དབྱེ་ནས་ངོ་སྤྲོད་བྱེད་ཆོག
﹙1﹚ཚ་ཞིང་གཤེར་བའི་བོད་ཤར་ལྷོ་རྒྱུད་ཀྱི་རི་ཁུལ། ཁུལ་འདི་ནི་རི་བོ་ཧི་མ་ལ་ཡའི་ཤར་རྒྱུད་ཀྱི་ལྷོ་ངོས་དང་། ཕད་རུ་ལའི་ནུབ་རྒྱུད་བཅས་ཀྱི་ས་ཁ་དམའ་བའི་ཁུལ་རྣམས་ཡིན་ཞིང་། ས་བབ་ཆགས་ཚུལ་ནི་བྱང་མཐོ་ཞིང་ལྷོ་ཞོལ་བ་ཡུལ་སོག་ལེའི་ཁ་ལྟར་འབུར་གཤོངས་མི་སྙོམས་པ་ཞིག་ཡོད། དེ་རྒྱུད་ཀྱི་ཀླུང་ཐང་ཕལ་ཆེ་བ་རྒྱ་མཚོའི་ངོས་ལས་བརྩིས་མཐོ་ཚད་སྤྱི་ཁྲེ་ཉིས་སྟོང་ལྔ་བརྒྱ་ཡས་མས་སུ་གནས་ཤིང་། ཁུལ་དེའི་ལྷོ་རྒྱུད་མཐའ་སྣེར་མཐོ་ཚད་སྤྱི་ཁྲེ་ཆིག་སྟོང་ནས་བརྒྱ་ཕྲག་འགའ་ཤས་ཙམ་ལས་ཟིན་གྱི་མེད། ཁུལ་དེ་ཁོངས་ཀྱི་ཡུལ་ལུང་རྣམས་ཁ་ཐོར་དུ་གནས་པ་དཔེར་ན། རྫ་ཡུལ་དང་། ཀློ་ཡུལ། མོས་ཡུལ་བཅས་ཕུད། ད་དུང་གྲོ་མོ་དང་། གཉའ་ལམ་ཁུལ་གྱི་ཆ་ཤས་ཀྱང་དེ་ཁོངས་སུ་འདུས་ཡོད། ཁུལ་འདིའི་ནང་གི་རི་ཆེན་གནམ་གྱི་ཀ་བ་འདྲ་བ་དུ་མས་བྱང་ཕྱོགས་ཀྱི་གྲང་ངར་རྣམས་བཀག་སྟབས་དགུན་ཀྱི་གནམ་གཤིས་ནི་ཕྲེད་ཐིག་གཅིག་གི་ཐོག་ཏུ་འཁེལ་བའི་ནང་སའི་ཤར་རྒྱུད་ས་ཆ་རྣམས་ལས་ཀྱང་དྲོ་བ་ཡོད། དེ་ཁུལ་དུ་ལོ་འཁོར་མར་སད་དང་། འཁྱག་རྒྱག་སྲོལ་མེད་ཁར་ཆར་ཆུ་བཟང་བ་བཅས་ཀྱི་ཁྱད་ཆོས་ལྡན། སྤྱིར་ལོ་འཁོར་ཆར་ཆུ་འབབ་ཚད་ཧའོ་རྨིས་ཆིག་སྟོང་ཡས་མས་སུ་ཟིན་ཞིང་། སྒོས་སུ་ས་ཁུལ་ཆ་ཤས་ལ་ལོ་རེའི་འབབ་ཞོད་ཧའོ་རྨིས་ལྔ་སྟོང་ཙམ་ཟིན། ཁུལ་དེ་རྒྱུད་དུ་ཟླ་གསུམ་པ་ནས་འབབ་འགོ་ཚུགས་ཏེ་ཟླ་བཅུ་པའམ་ཡང་ན་ཟླ་བཅུ་གཅིག་པའི་ནང་གཞི་ནས་ཞོད་ཐག་ཆོད། དེ་རྒྱུད་དུ་གནམ་འཐིབ་པ་མང་བས་ཉི་མ་ཕོག་ཡུན་ཅུང་ཐུང་བ་སྟེ་ལོ་ལྟར་ཉི་ཡུན་གྱི་༤༠%ཡང་ཟིན་གྱི་མེད། ཁུལ་དེ་རྒྱུད་དུ་སོ་ནམ་གྱི་འབྲས་བུར་མ་རྨོས་ལོ་ཏོག་དང་། གྲོ། གཞན་ཡང་སྔོ་ཚལ་དང་། ཀྭ་རིགས་ཤིང་འབྲས། དེ་བཞིན་ཚ་བའི་ཁུལ་གྱི་ཐོན་འབྲས་སོགས་ཀྱང་ཡོད་ལ་གྲོ་འབྲས་གཉིས་ནི་ལོ་རེ་ཐོན་ལོ་འཁོར་ཉིས་ལེན་གྱི་གྲས་ཡིན། ད་དུང་ཚ་བའི་ཁུལ་དང་ཚ་བ་ཆེ་བའི་ཁུལ་གྱི་ནགས་ཚལ་སྟུག་པོ་སོགས་ཀྱང་ཡོད།
﹙2﹚དྲོ་ཞིང་གཤེར་བའི་ས་ཁུལ་སྤོ་བོ་དང་ཉིང་ཁྲི་རྒྱུད། ས་ཁུལ་འདི་དག་གི་ཁོངས་སུ་གཙོ་བོ་ཉང་ཆུ་དང་ཕར་ལུང་གཙང་པོའི་གཞུང་། གཞན་ཡང་ཡར་ལུང་གཙང་པོའི་དཀྱིལ་གྱི་ས་ཁུལ་བཅས་གཏོགས་ཤིང་། མཐོ་ཚད་རྒྱ་མཚོའི་ངོས་ལས་བརྩིས་སྤྱི་ཁྲེ་ཉིས་སྟོང་བདུན་བརྒྱ་ནས་སུམ་སྟོང་དགུ་བརྒྱ་བར་ཟིན། དེ་རྒྱུད་དུ་སྟེང་འོག་ཐད་དྲངས་ཀྱི་ནམ་ཟླའི་འགྱུར་བ་ཆེ་ཞིང་ཀླུང་ཐང་ཅུང་ཡངས་ལ་ནགས་ཚལ་ཕུན་སུམ་ཚོགས་པ་བཅས་དང་། ལོ་འཁོར་མར་ཆ་སྙོམས་ཆར་ཆུ་འབབ་ཚད་ཧའོ་རྨིས་དྲུག་བརྒྱ་དགུ་བརྒྱ་བར་ཟིན། ﹙ཡིད་འོང་ཁུལ་དེ་ལས་མང་﹚ལོ་འཁོར་ཆ་སྙོམས་དྲོད་ཚད་ཨང་གྲངས་༨–༡༠C°བར་ཟིན་པ་དང་། དྲོད་ཚད་ཨང་རྟགས་≧0°Cའདི་ཟིན་པའི་ལོ་འཁོར་གྱི་དྲོད་ཚད་བསྡོམས་འབོར་300-3500°Cབར་ཟིན་ཞིང་ལོ་ཧྲིལ་པོའི་ནས་ཉིན་རེའི་དྲོད་ཚད་ཨང་གྲངས་≧10°Cཟིན་པའི་དུས་ཡུན་ཉིན་བརྒྱ་དང་ལྔ་བཅུ་ཡས་མས་སུ་ཟིན། དེ་རྒྱུད་དུ་གནམ་གཤིས་དྲོ་ཞིང་གཤེར་བ་དང་། ནམ་མཁའ་འཐིབ་འབབ་མང་ལ་ཉི་མ་ཕོག་ཡུན་ཅུང་ཐུང་བ། ལོ་འབྲས་ཐེངས་རེ་བསྡུ་བ། དགུན་ནས་དང་དགུག་གྲོ་འདེབས་པ་བཅས་ཁུལ་དེ་རྒྱུད་ནི་བོད་ཀྱི་འབྲུ་རིགས་ཐོན་ཡུལ་གཙོ་བོའི་གྲས་ཤིག་ཡིན།
 ﹙3﹚འབྲི་ཆུ་དང་། ཟླ་ཆུ། རྒྱ་མོ་རྔུལ་ཆུ་སོགས་ཆུ་གསུམ་བཞུར་རྒྱུད་ཀྱི་དྲོད་ཞིང་ཕྱེད་གཤེར་བའི་ས་ཁུལ། དེ་ནི་ཕད་རུ་ལའི་ནུབ་ཕྱོགས་འབྲི་ཆུ་དང་། ཟླ་ཆུ། རྒྱ་མོ་རྔུལ་ཆུ་སོགས་ཆུ་གསུམ་བཞུར་རྒྱུད་དུ་འཁེལ་ཡོད། ཁུལ་འདིའི་རྒྱུད་དུ་ས་དབྱིབས་ཆགས་ཚུལ་རྙོག་འཛིང་ཆེ་ལ་རི་བོ་མཐོ་ཞིང་གཅོང་རོང་ཟབ་པ། བྱང་རྒྱུད་ས་བབ་མཐོ་ཞིང་ལྷོ་རྒྱུད་ཞོལ་བ་སོགས་འབུར་གཤོངས་སོག་ལེའི་ཁ་ལྟར་ཆགས་ཡོད། ཁུལ་འདིའི་བྱང་རྒྱུད་དུ་ཆར་ཆུ་ཅུང་དཀོན་པས་ལོ་འཁོར་མར་འབབ་ཚད་ཧའོ་རྨིས་བཞི་བརྒྱ་ནས་ལྔ་བརྒྱ་བར་ལས་མེད། དེ་ཁུལ་དུ་དགུན་དུས་ཁ་བ་མང་བ། ལོ་འཁོར་ཆ་སྙོམས་དྲོད་ཚད་ཨང་གྲངས་4-10°Cཟིན་ཞིང་དྲོད་ཚད་ཨང་རྟགས་≧0°འདི་ཟིན་པའི་ལོ་འཁོར་དྲོད་ཚད་བསྡོམས་འབོར་200-300°Cབར་ཟིན་པ་དང་། ལོ་འཁོར་མའི་ནང་ཉིན་རེའི་དྲོད་ཚད་ཨང་གྲངས་≧10°Cཟིན་པའི་དུས་ཡུན་ཉིན་དྲུག་ཅུ་ནས་བརྒྱ་དང་ལྔ་བཅུ་བར་ཟིན་པས། སྤྱིར་ལོ་ཏོག་འཚར་ལོངས་ཡོང་རྒྱུར་དྲོད་ལྡེང་ངེས་ཡོད་ཀྱང་ཁུལ་འདིའི་བྱང་རྒྱུད་དུ་ཉིན་རེའི་དྲོད་ཚད་དམའ་ཤོས་ཨང་གྲངས་≧0°Cའདི་འདྲ་ཟིན་པའི་དུས་ཡུན་ཉིན་བརྒྱ་དང་བརྒྱད་ཅུ་ནས་ཉིན་བརྒྱ་དང་བཞི་བཅུ་བར་ཟིན་པས་སྐྱེ་དངོས་འཁྱག་ཏུ་ཤོར་སླ། དེ་རྒྱུད་དུ་ཞིང་ཁུལ་དང་། འབྲོག་ཁུལ། ནགས་ཁུལ་བཅས་ཀྱི་ཆགས་སྟངས་དབྱེ་བ་གསལ་བ་དཔེར་ན། ཞིང་ཁུལ་ཕལ་མོ་ཆེ་རྒྱ་མཚོ་ངོས་ལས་བརྩིས་མཐོ་ཚད་སྤྱི་ཁྲེ་ཉིས་སྟོང་ནས་སུམ་སྟོང་བར་ཟིན་པའི་ས་ཁུལ་དུ་ཆགས་ཤིང་སོ་ནམ་གྱི་བྱ་བ་གཙོ་བོ་གྲོ་ནས་འདེབས་སྐྱོང་བྱེད་པ་རེད། མཐོ་ཚད་རྒྱ་མཚོའི་ངོས་ལས་བརྩིས་སྤྱི་ཁྲེ་སུམ་སྟོང་ལྔ་བརྒྱ་ཡན་ལ་ས་མ་འབྲོག་ཁུལ་དང་ཡན་ལ་གདོད་མའི་ནགས་ཚལ་སྟུག་པོས་དཀྲིགས་པའི་རི་ཁུལ་ཡིན། ཁུལ་དེའི་རྒྱུད་དུ་གཙོ་བོ་ནགས་ལས་ལ་བརྟེན་པའི་ཐོག་སྤོ་མདའ་སོགས་རྩྭ་ཐང་རྒྱ་ཆེ་སར་འབྲོག་ལས་ལ་ཡང་བརྟེན་པ་རེད།
སད་ཐན་གཉིས་ནི་ཁུལ་དེ་རྒྱུད་ཀྱི་རང་བྱུང་གནོད་འཚེ་གཙོ་བོ་ཞིག་རེད་ལ་བྱང་རྒྱུད་དུ་ཁ་བ་བབས་ན་འབྲོག་ལས་ལ་ཡང་གནོད་འཚེ་ཆེ།
   (4)ཡར་ལུང་གཙང་པོའི་གཞུང་དུ་ཆགས་པའི་ཅུང་དྲོ་ཞིང་བཞའ་གཤེར་ཕྲན་ཙམ་ལྡན་པའི་ས་ཁུལ། ཁུལ་འདི་ནི་གཉན་ཆེན་ཐང་ལྷའི་ལྷོ་རྒྱུད་ནས་བཞུར་བའི་ཡར་ཀླུང་གཙང་པོའི་བར་སྟོད་དུ་ཁེལ་བའི་ས་ཆ་རྣམས་ལ་ཟེར་ཞིང་། ས་དབྱིབས་གཙང་གཞུང་གི་ཀླུང་ཐང་དུ་གྲུབ། འདི་ཁུལ་གྱི་ས་བབ་མཐོ་ཚད་རྒྱ་མཚོའི་ངོས་ལས་སྤྱི་ཁྲེ་སུམ་སྟོང་ལྔ་བརྒྱ་ནས་བཞི་སྟོང་ཉིས་བརྒྱའི་བར་དུ་གནས་ལ་རི་ཀླུང་ཀུན་ཏུ་ས་མཐོའི་སྔོ་རྩྭའི་རིགས་མང་པོ་སྐྱེ་བ་ཡིན། ལོ་འཁོར་ཆ་སྙོམས་དྲོད་ཚད་ཨང་གྲངས་5-8°Cབར་ཟིན་པ་དང་དྲོད་ཚད་ཨང་རྟགས་≧0°Cའདི་ཟིན་པའི་ལོ་འཁོར་དྲོད་ཚད་བསྡོམས་འབོར་2500-300°བར་ཟིན། ལོ་ཧྲིལ་པོའི་ནང་ཉིན་རེའི་དྲོད་ཚད་ཨང་གྲངས་≧10°Cཟིན་པའི་དུས་ཡུན་ཉིན་བརྒྱ་ནས་བརྒྱ་དང་དྲུག་ཅུ་ཙམ་ཟིན། ལོ་འཁོར་ཆར་ཆུ་འབབ་ཚད་ཧའོ་རྨིས་བཞི་བརྒྱ་ནས་ལྔ་བརྒྱ་བར་ཟིན་ཞིང་། དེ་ཡང་ཟླ་དྲུག་པ་དང་དགུ་བའི་བར་ཞོད་དུས་ཁེལ་བས་སྤྱིར་མཚན་མོ་འབབ་ཆེ། ཁུལ་དེར་ནས་དང་། དཔྱིད་གྲོ། སྲན་མ། དགུན་གྲོ། པད་པ་སོགས་འདེབས་ལས་ཀྱི་ལོ་རེ་ཐོན་རེ་བསྡུ་བ་དེ་ཡང་བོད་ཀྱི་འབྲི་རིགས་ཐོན་ཡུལ་གཙོ་བོའི་གྲས་ཡིན། ཐན་པ་ནི་ཁུལ་དེའི་རང་བྱུང་གནོད་འཚེ་ཆེ་ཤོས་ཡིན་ལ་ས་ཁ་མཐོ་བའི་ཞིང་ཁུལ་དུ་སད་སྐྱོན་ཡང་ཡོད། 
(5)ཧི་མ་ལ་ཡའི་རི་རྒྱུད་བྱང་ངོས་ཀྱི་ཐན་པ་ཅུང་ཆེ་བའི་དྲོ་མིན་གྲང་མིན་ཁུལ། ཁུལ་འདི་ནི་ཧི་མ་ལ་ཡའི་རི་རྒྱུད་དུ་ཆགས་ཤིང་། དེ་ཡང་ཤར་ལྷུན་རྩེ་དང་མཚོ་སྣ་ནས་ནུབ་སྐྱིད་གྲོང་བར་གྱི་ས་ཆ་རྣམས་ཡིན། དེ་རྒྱུད་གནམ་གཤིས་དྲོ་གྲང་སྙོམས་ཤིང་ནམ་ཟླ་ཅུང་སྐམ་ཤས་ཆེ་བའི་ཡུལ་ས་མ་འབྲོག་ཁུལ་ཞིག་ཡིན། ལོ་འཁོར་ཆ་སྙོམས་དྲོད་ཚད་ཨང་གྲངས་2–5C°བར་ཟིན་པ་དང་དྲོད་རྟགས་≧0°Cའདི་ཟིན་པའི་ལོ་འཁོར་གྱི་དྲོད་ཚད་བསྡོམས་པོར་1500–2200°Cབར་ཟིན། ལོ་འཁོར་མའི་ནས་ཉིན་རེའི་དྲོད་ཚད་ཨང་རྟགས་≧10°Cཟིན་པའི་དུས་ཡུན་ལོ་ལྔ་བཅུ་ནས་བརྒྱ་བར་ལས་མེད། ལོ་ཧྲིལ་པོར་ཆར་ཆུ་འབབ་ཚད་ཧའོ་རྨིས་སུམ་བརྒྱ་ཙམ་ལས་མེད་པ་དང་ལོ་འཁོར་འབབ་ཞོད་ཀྱི་80%ཡན་ཟླ་དྲུག་པ་ནས་དགུ་པའི་རིང་འབབ་ཅིང་མཚན་ཆར་མང་། དེ་ཁུལ་གྱི་ལུང་གཞུང་ས་བབ་དམའ་བ་རྣམས་ཞིང་ཁུལ་ཡིན་གཤིས་སོ་ནམ་གྱི་བྱ་གཙོ་བོ་ནི་གྲོ་ནས་སྲན་གསུམ་འདེབས་ལས་བྱེད། ས་ཁ་མཐོ་བའི་རི་ཁུལ་དུ་གཙོ་བོ་འབྲོག་ལས་ལ་བརྟེན་པ་ཡིན། འདི་རྒྱུད་དུ་རང་བྱུང་གནོད་འཚེ་གཙོ་བོ་ནི་སད་ཐན་གཉིས་ཡིན། གཞན་ཡང་ས་ཁུལ་འདི་རྒྱུད་དུ་ལྷགས་པ་ཆེ་ཞིང་བྱེ་འཚུབ་ཅུང་མང་བ་སོགས་མངའ་རིས་ས་ཁུལ་གྱི་རྗེས་སུ་འཛིན།
 (6)གནམ་གཤིས་ཅུང་གྲང་ལ་ཐན་པའི་ཁུལ་མངའ་རིས་ལྷོ་རྒྱུད། ཁུལ་འདི་ཁོངས་སུ་གངས་ཏེ་སེ་རི་རྒྱུད་ཀྱི་ལྷོ་ནུབ་མཐའ་ཁུལ་རྣམས་ཀྱི་ཐོག་ད་དུང་ས་དགའ་དང་། འབྲོང་པ། སྤུ་ཧྲེང་། རྩ་མདའ་སོགས་རྫོང་ཁག་གི་ས་ཁུལ་ཆ་ཤས་ཤིག་ཀྱང་འདུས་ཡོད། འདི་རྒྱུད་དུ་ལོ་འཁོར་ཆ་སྙོམས་དྲོད་ཚད་ཨང་གྲངས་1–3°Cབར་ཟིན་ལ་དྲོད་རྟགས་≧0°Cའདི་ཟིན་པའི་ལོ་འཁོར་གྱི་དྲོད་ཚད་བསྡོམས་འབོར་1500–2000°Cབར་ཟིན་པ་དང་། ལོ་ཧྲིལ་པོའི་ནང་ཉིན་རེར་དྲོད་ཚད་ཨང་གྲངས་≧10°Cཟིན་པའི་དུས་ཡུན་ཉིན་དགུ་བཅུ་ཡས་མས་སུ་གནས། ལོ་འཁོར་ཆར་ཆུ་འབབ་ཚད་ཧའོ་རྨིས་བརྒྱ་ནས་ཉིས་བརྒྱ་བར་ཟིན་ཞིང་། དེ་ཡང་ཤར་རྒྱུད་ནས་ནུབ་རྒྱུད་དུ་རིམ་བཞིན་ཉུང་དུ་འགྲོ། མཐོ་ཚད་རྒྱ་མཚོའི་ངོས་ནས་བརྩིས་སྤྱི་ཁྲེ་ཉིས་སྟོང་དགུ་བརྒྱ་ནས་སུམ་སྟོང་དགུ་བརྒྱ་བར་ཟིན་པའི་ཞིང་ཁུལ་དུ་གྲོ་ནས་སྲན་གསུམ་དང་། སྔ་སྨིན་པད་པ་སོགས་འདེབས་སྐྱོང་བྱེད་པ་མ་ཟད། ད་དུང་སོ་བ་དང་། ཞོག་གོག རྒྱ་སྲན་སོགས་ཀྱང་འདེབས་ལས་བྱེད་པ་རེད། དེ་མིན་ས་ཁ་ཅུང་མཐོ་བའི་རྒྱུད་དུ་གཙོ་བོ་འབྲོག་ལས་ལ་བརྟེན་པ་རེད། ཐན་པ་དང་། འཁྱག གཞན་ཡང་དགུན་དཔྱིད་གཉིས་ཀྱི་གངས་སྐྱོན་སོགས་ནི་ཁུལ་འདིའི་ཞིང་འབྲོག་ཐོན་སྐྱེད་ཀྱི་གནོད་འཚེ་ཆེ་ཤོས་ཤིག་རེད།
 (7)ནམ་ཟླ་གྲང་ཞིང་ཕྱེད་བཞའ་ཚད་ཅན་གྱི་བོད་བྱང་ཤར་ཁུལ། ཁུལ་འདི་ནི་ནག་ཆུའི་བྱང་ཤར་རྒྱུད་དུ་ཁེལ་ཞིང་དེ་ཁུལ་གྱི་ས་བབ་ཆགས་དབྱིབས་དང་ས་གཞིའི་བཅད་ཁའི་འགྱུར་བ་སོགས་ཀྱིས་རྐྱེན་པས་འབབ་ཞོད་ཅུང་ཆེ་ཞིང་ལྷག་པར་དུ་ལྷ་རི་རྫོང་དང་སོག་རྫོང་རྒྱུད་དུ་ཅུང་མངོན་ཚན་ཆེ། ཁུལ་འདི་རྒྱུད་དུ་ལོ་འཁོར་ཆར་ཆུ་འབབ་ཚད་ཧའོ་རྨིས་ལྔ་བརྒྱ་ལྔ་བཅུ་ནས་དྲུག་བརྒྱ་བརྒྱད་ཅུ་བར་ཟིན་པས་སྤོ་བོ་རྫོང་དང་ཡིད་འོང་རྒྱུད་ཀྱི་འབབ་ཚད་དང་འདྲ། དགུན་དཔྱིད་གཉིས་ལ་ཁ་བ་འབབ་མང་བས་བོད་ཁུལ་ཀྱི་གངས་རྫོབ་མཐུག་ཤོང་དང་གངས་ཡུན་རིང་ཤོས་ཀྱི་ས་ཁུལ་ཞིག་ཡིན་སྟབས་དེའི་རིང་གི་ནམ་ཟླ་གྲང་ཟུག་ཆེ། ཁུལ་འདེར་ལོ་འཁོར་ཆ་སྙོམས་དྲོད་ཚད་ཨང་གྲངས་–2–3°Cབར་ཟིན་པ་དང་དྲོད་རྟགས་≧0°Cའདི་ཟིན་པའི་ལོ་འཁོར་གྱི་དྲོད་ཚད་བསྡོམས་འབོར་100–200°Cབར་ཟིན། ལོ་ཧྲིལ་བོའི་ནང་ཉིན་རེའི་དྲོད་ཚད་ཨང་རྟགས་≧10°Cཟིན་པའི་དུས་ཡུན་ཉིན་བཞི་བཅུ་ཡང་ཟིན་གྱི་མེད་ལ་ཉུང་དུས་ཉིན་བརྒྱད་དགུ་ཙམ་ལས་མེད། ཚ་བ་ཆེ་ཤོས་ཀྱི་དུས་སུ་ཡང་ཟླ་ངོའི་ཆ་སྙོམས་དྲོད་ཚད་ཨང་གྲངས་8–12°Cབར་ལས་ཟིན་གྱི་མེད། ཁུལ་འདིའི་རྒྱུད་ཀྱི་ནག་ཆུ་དང་། སོག་རྫོང་། འབྲི་རུ་རྫོང་སོགས་ཀྱི་ས་ཆ་ཆ་ཤས་ཙམ་ལ་གྲོ་ནས་འདེབས་ལས་བྱེད་པ་ལས་ས་ཁུལ་ཕལ་ཆེ་ཤོས་དེ་ཡིན།
 (8)བྱང་ཐང་ལྷོ་རྒྱུད་ཀྱི་ཅུང་གྲང་ངར་ཆེ་བའི་ཐན་པའི་ཁུལ། ཁུལ་འདི་ནི་ནུབ་གཉན་ཆེན་ཐང་ལྷའི་བྱང་རྒྱུད་དང་གདང་ལའི་ལྷོ་ཕྱོགས་ཀྱི་དཔལ་མགོན་རྫོང་དང་ཤན་རྩ་རྫོང་རྒྱུད་དུ་ཁེལ། དེ་ཁུལ་དུ་ས་ཁ་ཅུང་མཐོ་ལ་ས་རྒྱ་ཡངས་ཤིང་བདེ་གཤོངས་སྙོམས། ཕྱོགས་བཞིར་རི་བོས་བསྐོར་ཞིང་མཚོ་དང་མཚོའུ་མང་བ། ལོ་འཁོར་ཆ་སྙོམས་དྲོད་ཚད་ཨང་གྲངས0°C ་འོག་ཏུ་སྡོད་ལ་གནམ་གཤིས་དྲོ་ཤོས་ཀྱི་སྐབས་སུའང་ཟླ་ངོའི་ཆ་སྙོམས་དྲོད་ཚད་ཨང་གྲངས་10Cཡང་ཟིན་གྱི་མེད། ལོ་འཁོར་ཆར་ཆུ་འབབ་ཚད་ཧའོ་རྨིས་སུམ་བརྒྱ་ཡས་མས་སུ་ཟིན་ཞིང་80%ཡན་གྱི་ཆར་ཆུ་རྣམས་ཟླ་དྲུག་པ་ནས་དགུ་བའི་བར་འབབ། ཁུལ་འདིའི་རྒྱུད་དུ་གཙོ་བོ་འབྲོག་ལས་ལ་བརྟེན་ན་ཡང་། རྩྭ་ཤིང་རིགས་ཐ་ཐོར་ཙམ་ལས་མེད། གངས་ཤུལ་གྱི་གྲང་ངར་དང་། ཐན་པ། བར་མཚམས་མེད་པའི་རླུང་ཆེན་སོགས་ཀྱིས་ཁུལ་འདིའི་རྒྱུད་ཀྱི་འབྲོག་ལས་ཐོན་སྐྱེད་ལ་གནོད་པ་ཚབས་ཆེན་བཟོ་བ་རེད།
 (9)བྱང་ཐང་ལྷོ་རྒྱུད་ཀྱི་གྲང་ངར་ཆེ་བའི་ཐན་པའི་ས་ཁུལ། འདི་ནི་གངས་ཏེ་སེ་རི་རྒྱུད་ཀྱི་བྱང་ཕྱོགས་སྒེར་རྩེ་དང་མཚོ་ཆེན་རྫོང་གི་ནུབ་ཕྱོགས་ནས་བརྩིས་མངའ་རིས་ཁུལ་གྱི་དཀྱིལ་རྒྱུད་དང་ནུབ་རྒྱུད་ས་ཁུལ་རྣམས་་ཡིན། ཁུལ་འདིའི་རྒྱུད་དུ་གནམ་གཤིས་གྲང་ཞིང་ལོ་འཁོར་མར་ཟླ་དྲུག་རིང་ཉིན་རེའི་གྲང་ཟུག་དམའ་ཤོས་ཨང་གྲངས་0°Cའོག་ཏུ་སྡོད་པ་དང་། ལོ་འཁོར་ཆར་ཆུ་འབབ་ཚད་ཧའོ་རྨིས་བརྒྱ་ཡང་ཟིན་གྱི་མེད། ལོ་ཧྲིལ་པོའི་ནང་ཉིན་བརྒྱ་དང་བཞི་བཅུའི་རིང་རླུང་ཆེན་ལྡང་། འདི་རྒྱུད་དུ་གཙོ་བོ་འབྲོག་ལས་ལ་བརྟེན་ཞིང་ས་ཆ་ཕལ་ཆེ་བ་ཐང་རྒོད་དང་རྩྭ་ཐང་ཡིན། དགུན་དཔྱིད་གཉིས་ལ་གངས་ཆེན་དང་། འཁྱག་ཐན་པ། བྱེ་རླུང་སོགས་ཀྱིས་རྐྱེན་པ་ནི་ཁུལ་འདི་རྒྱུད་ཀྱི་རང་བྱུང་གནོད་འཚེ་གཙོ་བོ་དེ་ཡིན།
 (10)བྱང་ཐང་བྱང་རྒྱུད་ཀྱི་གྲང་ངར་ལྷག་པར་ཆེ་བའི་ཐན་པའི་ས་ཁུལ། འདི་ནི་གདང་ལའི་ནུབ་རྒྱུད་ནས་དཔལ་མགོན་མཚེའིའུ་བྱང་རྒྱུད་བར་དུ་ཁེལ་ཞིང་། འདི་རྒྱུད་དུ་ས་ཁ་ཤིན་ཏུ་མཐོ་ལ་གནམ་གཤིས་ལྷག་པར་གྲང་ཞིང་ནམ་ཟླ་སྐམ་ཤས་ཆེ་བ། རྩྭ་སྣ་ཤིང་སྣ་དཀོན་པ་སོགས་ཡིན། ལོ་འཁོར་ཆ་སྙོམས་གྲང་ཟུག་ཨང་གྲངས་4འོག་ཏུ་སྡོད་པ་དང་ལོ་འཁོར་མའི་ཆར་ཆུ་འབབ་ཚད་ཧའོ་རྨིས་དྲུག་ཅུ་ཡང་མི་ཟིན་པའི་ཐོག་རླུང་ཆེན་ལྡང་བ་བཅས་ཀྱིས་ལོ་ཏོག་འདེབས་སྲོལ་མེད་ཀྱང་ཕྱུགས་རིགས་མཚོ་སྐྱོང་སོགས་འབྲོག་ལས་ཕྲན་བུ་བྱེད།