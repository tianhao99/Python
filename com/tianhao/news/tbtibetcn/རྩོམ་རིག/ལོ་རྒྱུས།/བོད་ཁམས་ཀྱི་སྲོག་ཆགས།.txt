བོད་ཁམས་ཀྱི་སྲོག་ཆགས།
༡ གཙོད། 藏羚羊རི་དྭགས་གཙོད་ལ་རྭ་དཀར་ནག་གིས་ཕྱེ་བས་རིགས་དཀར་པོ་དང་ནག་པོ་གཉིས་ཡོད། （༡）ནག་པོ་ནི་གཟུགས་ཆེ་ཆུང་ཕལ་ཆེར་དགོ་བ་ཙམ་སྟེ།སྐེ་དང་རྐང་ལག་རིང་ཞིང་སྤུ་མདོག་སྐྱ་ལ།མཇུག་མ་ཐུང་བའི་ཕྱི་ཡུག་ནག་ཅིང་ནང་ངོས་སྐྱ།རྣ་བ་ཆུང་ཞིང་དྲང་པོར་ཡོད་ལ་ནང་དུ་སྤུ་དཀར་པོ་སྐྱེས།མིག་ཆེ་ཞིང་སྒོར་ལ་མཐའ་དཀར།ལུས་སྤྱིའི་སྤུ་མདོག་གྲོ་གྲོ་རྩུབ་ཅིང་ཐུང་ལ་གཞུང་ནག་ཅིང་སྤུ་ཚགས་དམ་པོ་ཡོད།བྲང་གཞུང་དང་གསུས་པའི་རིང་ཐུང་ཧ་ལམ་ཁྲུ་གང་ལྷག་ཙམ་ཡོད་ཅིང་།དེ་ལ་གཉེར་མ་འབུར་མ་ཚིགས་འདྲ་བ་མང་པོ་ཡོད།རྭ་རིམ་བཞིན་ཕྲ་རུ་ཕྱིན་པའི་རྩེ་ལ་གཉེར་མ་མེད་པ་འཇམ་པོ་ཡིན།མོ་ལ་རྭ་མེད་ཅིང་གཟུགས་ཀྱང་ཕོ་ལས་ཅུང་ཆུང་ཞིང་གདོང་སྐྱ་ལ་ལུས་ཀྱི་སྤུ་ཡང་འཇམ་ལ་དཀར།（༢）དཀར་པོ་ནི་གཟུགས་ཆེ་ཆུང་དང་དབྱིབས་སོགས་རྭ་ནག་པོ་དང་ཁྱད་པར་ཆེར་མེད་ཅིང་།མགོ་དང་མིགསྣ།གདོང་བཅས་ཅུང་ཟད་ཆེ་ཞིང་ལུས་ཀྱི་སྤུ་མདོག་ཁམ་སེར་ཡིན།རྭ་དཀར་པོའི་རིང་ཐུང་ཕལ་ཆེར་དགོ་བའི་རྭ་ཙམ་ཡོད་པ་ལས་ཅུང་ཟད་སྦོམ་ཞིང་འཇམ་པར་གཉེར་མ་འབུར་དུ་ཐོན་ཡོད།     རྒྱུན་དུ་མི་མེད་ལུང་སྟོང་གི་ཡངས་ཤིང་རྒྱ་ཆེ་བའི་རྩྭ་ཐང་སྟེང་དུ་ཁྱུ་བྱས་ཏེ་གནས་ཤིང་།དགུན་དུས་རླུང་དང་གྲང་ངར་ཆུང་བའི་ལུང་བ་རྩྭ་ཆུ་བཟང་སར་སྡོད།ཐང་ཆེན་དུ་འགྲོ་བར་དགའ་ཞིང་ལ་ཆེན་པོའི་སྒང་དུ་འགྲོ་བ་ཉུང་།ཟས་སུ་རྩྭ་ལྡུམ་གྱི་རིགས་ཟ།རྭ་ནག་པོ་ཅན་གྱི་གཙོད་ནི་མདོ་དབུས་མཐོ་སྒང་ཁོ་ན་ལས་གཞན་དུ་དཀོན་ལ།རྭ་དཀར་པོ་ཅན་གྱི་གཙོད་ནི་བོད་ལྗོངས་མངས་རིས་ཁུལ་དང་།སོག་ཡུལ།ཨུ་རུ་སུ་སོགས་སུའང་ཡོད།རྭ་དང་ཁྲག་དང་ཤ་རྣམས་སྨན་དུ་སྤྱོད་ཅིང་།རྭ་ཡི་ནུས་པས་འཁྲུ་བ་གཅོད་ཅིང་བུ་འབྱིན་པ་དང་མོ་ནད་ལའང་ཕན།ཤ་དང་ཁྲག་གིས་འཁྲུ་བ་གཅོད་པའི་ཁར་ལུས་ཟུངས་གསོ་བར་བཤད།༡༩༠༣ལོར་གཙོད་ཁྲི་སྟོང་མང་པོ་མུ་མཐའ་མི་མངོན་པ་ཡོད་པར་གྲགས་མོད།ལོ་མང་རིང་དམར་གསོད་བྱས་པས་༡༩༨༩ ལོར་ཁྲི་ལྔ་ཙལ་ལས་ལྷག་མེད་པར་གྱུར།དེའི་རྒྱུ་མཚུན་གཙོ་བོ་ནི་རྒྱ་གར་བྱང་ཕྱོགས་ཀྱི་ཀ་ཤི་སྨིར་དུ་གཙོད་སྤུ་ལས་བཟོས་པའི་དཔུང་རྒྱན་“ཧྲ་ཐུའུ་ཧྲི”ཟེར་པ་ཞིག་ཡོད་པ་དེ།   དུས་རབས་བཅོ་བརྒྱད་པའི་ལོ་རབས་བདུན་ཅུ་ནས་བཟུང་ཡོ་རོབ་ཏུ་དར་ནས་མིའི་ཐོབ་ཐང་དང་འབྱོར་ཕྱུག་མཚོན་བྱེད་ཀྱི་རྒྱན་གོས་སུ་གྱུར་བ་དང་བསྟུན། གཙོད་སྤུའི་རིན་གོང་ཇེ་ཆེར་སོང་བས་ཉིན་རེར་མ་མཐར་ཡང་གཙོད་བཅོ་ལྔ་ལྷག་མདའ་ཁ་ནས་འཆི་བའི་གནས་ཚུལ་ཡ་ང་བ་ཞིག་བྱུང་། ད་ལྟ་རྒྱལ་ཁབ་རིམ་པའི་སྲུང་སྐྱོབ་ལས་གཞི་རུ་བཞག་ཡོད་པས་འཕེལ་ཁ་ཇེ་ལེགས་སུ་བྱིན་ཡོད་པར་བཤད།