༄༅།།བོད་ལྗོངས་ཀྱིས་མྱུར་བགྲོད་གཞུང་ལམ་ཨང་དང་པོ་དེ་བསྐྲུན་རྒྱུ་ཡིན་པ།
གསར་འགོད་པས་བོད་རང་སྐྱོང་ལྗོངས་སྲིད་གྲོས་སྐབས་དགུ་པའི་ཚོགས་འདུ་ཐེངས་གཉིས་པའི་ཐོག་ནས་ཤེས་རྟོགས་བྱུང་གསལ། བོད་ཀྱིས་འདི་ལོ་མྱུར་བགྲོད་གཞུང་ལམ་ཨང་དང་པོ་སྟེ་ལྷ་ས་ནས་གོང་དཀར་གནམ་གྲུ་ཐང་བར་གྱི་ཆེད་སྤྱོད་གཞུང་ལམ་ཨང་དང་པོ་བསྐྲུན་འགོ་འཛུགས་རྒྱུ་ཡིན་པ་དེས་བོད་དུ་མྱུར་བགྲོད་གཞུང་ལམ་མེད་པའི་ལོ་རྒྱུས་མཇུག་འགྲིལ་རྒྱུ་རེད།
བོད་རང་སྐྱོང་ལྗོངས་འགྲིམ་འགྲུལ་གཞུང་ལམ་རྩད་ཞིབ་འཆར་འགོད་ཇུས་འགོད་ཁང་གི་ཡོན་ཀྲང་ཡའོ་པོ་ཧྭ་ཡིས་རང་སྐྱོང་ལྗོངས་སྲིད་གཞུང་གི་ཞིབ་ཕྲའི་བཀོད་སྒྲིག་ལ་གཞིགས་ནས་བོད་ཀྱི་འབྲེལ་ཡོད་སྡེ་ཚན་གྱིས་བྱེད་ཐབས་སྤྱད་དེ་ལྷ་ས་ནས་གོང་དཀར་བར་གྱི་གཞུང་ལམ་བསྐྲུན་རྒྱུའི་ཆ་རྐྱེན་གང་མགྱོགས་འཛོམས་པ་བྱས་ཏེ་སྔ་ཙམ་ལས་འགོ་འཛུགས་རྒྱུའི་བརྩོན་ལེན་བྱ་རྒྱུ་ཡིན་ཞེས་གསུངས་པ་རེད།
གསར་འགོད་པར་ཤེས་རྟོགས་བྱུང་བར་གཞིགས་ན། ལྷ་ས་ནས་གོང་དཀར་གནམ་གྲུ་ཐང་བར་གྱི་ཆེད་སྤྱོད་གཞུང་ལམ་གྱི་རིང་ཚད་ཡོངས་ལ་སྤྱི་ལེ་༣༧.༩ཡོད་པ་དང་།ལམ་གཡས་གཡོན་སོ་སོར་འཁོར་ལམ་བཞི་ཡོད་པ། མྱུར་ཚད་ཆུ་ཚོད་རེར་སྤྱི་ལེ་༨༠རྒྱུག་ཐུབ་པའི་ཇུས་འགོད་བྱས་ཡོད། གཞུང་ལམ་གྱི་འགོ་འཛུགས་ས་ནི་ལྷ་ས་གྲོང་ཁྱེར་སྣེའུ་ཁུལ་གསར་གྱི་དུས་རབས་ལམ་ཆེན་ཡིན་པ་དང་སྣེའུ་གསར་སྤེལ་ཁུལ་དང་ཚལ་སྣེ་ཤང་བརྒྱུད་མཐར་ལྷ་ས་སྐྱིད་ཆུའི་ཟམ་ཆེན་གྱི་ལྷོ་འགོར་འབྱོར་གྱི་ཡོད།   ལམ་ཐིག་དེ་སྤྱིར་ལྷ་ས་སྐྱིད་ཆུའི་ལྷོ་ངོས་བརྒྱུད་ནས་ཇུས་འགོད་བྱས་ཡོད་པ་དེ་ནུབ་ནས་ཤར་གྱི་ཕྱོགས་སུ་ཡིན།
ཡའོ་པོ་ཧྭ་ཡིས་ལྷ་ས་ནས་གོང་དཀར་གནམ་གྲུ་ཐང་བར་གྱི་ཆེད་སྤྱོད་གཞུང་ལམ་བསྐྲུན་རྩིས་ཡོད་པ་ནི་བོད་ཀྱི་གཞུང་ལམ་ལོ་རྒྱུས་ཐོག་གི་ཚན་རྩལ་འདུས་ཚད་མཐོ་ཤོས་ཀྱི་གཞུང་ལམ་དེ་ཡིན་པ་དང་ཉི་འོད་ནུས་པའི་འོད་སྒྲོན་དང་ཉི་འོད་ནུས་པའི་མཚོན་རྟགས་གཞུང་ལམ་གྱི་ལམ་རྒྱུད་དུ་རྒྱ་ཁྱབ་ངང་སྤྱོད་རྒྱུ་ཡིན་པ་དང་ཆབས་ཅིག་ས་མཐོའི་ས་ཁུལ་གྱི་ཐུན་མོང་མ་ཡིན་པའི་གནམ་གཤིས་ཀྱི་གནས་ཚུལ་ལ་གཞིགས་ནས་ལག་རྩལ་དང་བཟོ་རྩལ་གསར་པ་སྤྱད་དེ་སྣུམ་ནག་ལམ་ངོས་ཀྱི་སྤྱོད་ནུས་ཆེ་རུ་གཏོང་རྒྱུ་ཡིན་ཞེས་གསུངས་པ་རེད།
གཞན་ཡང་གཞུང་ལམ་གྱི་མཛེས་ལྗོངས་ཇུས་འགོད་བྱ་རྒྱུའི་ཐད་བོད་མི་རིགས་ཀྱི་ཐུན་མིན་ཡུལ་སྲོལ་གོམས་གཤིས་མངོན་པར་བྱས་ནས་གཞུང་ལམ་དང་ལམ་རྒྱུད་ཀྱི་རང་བྱུང་ཁོར་ཡུག་ཕན་ཚུན་འཚམས་པ་བྱེད་པ་དང་དེ་བཞིན་ཚན་རྩལ་གྱི་དཔེ་སྟོན་ལམ“རླངས་འཁོར་ལམ་ཐོག་ཏུ་སྐྱོད་པ་དང་མི་མཛེས་ལྗོངས་ཁྲོད་ཅི་དགར་རོལ་བའི”བློ་ཁམས་མངོན་འགྱུར་བྱ་རྒྱུ་རེད།
ཡའོ་པོ་ཧྭ་ཡིས་ལྷ་ས་ནས་གོང་དཀར་གནམ་གྲུ་ཐང་བར་གྱི་ཆེད་སྤྱོད་གཞུང་ལམ་བསྐྲུན་རྒྱུ་ཡིན་པ་དེས་གྲོང་ཁྱེར་གྱི་འགྲིམ་འགྲུལ་གནོན་ཤུགས་ཆུང་དུ་འགྲོ་རྒྱུ་རེད།