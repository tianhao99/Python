མཐོ་སྒང་སྨན་རྫས་ཀྱི་འབྱུང་ཁུངས་གནས་རི་གྲགས་ཆེན་གྱི་ལོ་རྒྱུས། གཅིག
ཨ་མྱེ་རྨ་ཆེན་ནི་མགོ་ལོག་རྨ་ཆེན་རྫོང་གི་མངའ་ཁོངས་སུ་ཡོད། དེ་ནི་བོད་སྲིད་པ་ཆགས་པའི་ལྷ་དགུའི་ཡ་གྱལ་དང་། རྗེ་ཁྲི་སྲོང་བཙན་པོའི་མགུར་ལྷ་བཅུ་གསུམ་གྱི་ནང་ཡིན། རྨ་རྒྱལ་གྱི་གནས་འདིར་གླིང་གེ་སར་གྱིས་རྫོང་ཆེན་བཅོ་བརྒྱད་ཕབ་པའི་ནོར་གཏེར་བཅུད་དུ་སྦས་ཡོད་པར་བཤད་པ་དང་། རིན་ཆེན་གཏེར་མཛོད་ཀྱི་བཀའ་སྲུང་ཡིན་པར་གསུངས། གནས་འདིའི་མཚམ་སྣག་ཁ་མདོའི་རི་ངོས་དེར་དཀར་སེར་མཐིང་གའི་ཁ་དོག་དང་བཅས་པའི་རིགས་གསུམ་མགོན་པོའི་སྣང་བརྙན་རང་བྱོན་དང་། ཚུ་རོལ་བཞུགས་ཁྲི་ཐང་ཞེས་པར་རྒྱལ་དབང་ལྔ་བ་དང་འཇམ་དབྱངས་བཞད་པའི་བཞུགས་ཁྲི་ཡོད་ཅེས་ངག་དབང་བདེ་ལེགས་རབ་རྒྱས་ཀྱིས་གསུངས། མཁྱེན་བརྩེ་ཡེ་ཤེས་རྡོ་རྗེའི་རྡོ་རིང་ཡོད་ཅེས་མདོ་རིན་པོ་ཆེས་གསུངས། ལྷོའི་ཤུག་སྡོང་ཁེར་སྐྱེས་དེ་ཙན་དན་རྐང་གཅིག་ཅེས་མགོན་པོ་ཕྱག་དྲུག་པའི་གནས་དང་། རང་བྱུང་སྨན་ཆུ་དང་གྲུབ་ཆུ་མང་བོ་ཡོད། རྟ་མཆོག་གོང་ཁའི་གངས་རི་ཆུང་ངུ་དེ་ཆིབས་རྟ་གྲོ་ཞུར་གྱི་གནས་དང་། དབུས་ཀྱི་གངས་རི་མཐོན་པོ་དེ་ནི་བསྟན་མ་བཅུ་གཉིས་ལས་རྨ་རི་རབ་འབྱམས་རྡོ་རྗེ་གྲགས་མོ་རྒྱལ་ཞེས་པ་དེའོ། ངང་བའི་གཤོག་ལྟེབ་ནི་ཀླུའི་ཕོ་བྲང་། ཐུགས་དཀར་ནི་བོན་གྱི་ཐུགས་དཀར་སུམ་བརྒྱ་དྲུག་ཅུའི་གནས། དེའི་ཐད་ཀྱི་གངས་རི་དབུས་མ་དེ་ནི་ཇོ་བོ་ཁ་སར་པ་ཎི། མོ་པ་གཏོ་པའི་རི་འདབས་སུ་ཞབས་དཀར་ཚོགས་དྲུག་རང་གྲོལ་གྱིས་བྱང་སེམས་སྒོམ་གནས། གངས་རིའི་རྩེ་མོར་ཁོང་གི་རྫུ་འཕྲུལ་གྱིས་བཞག་པའི་མ་ཎི་ཡོད་ཚུལ་གསང་རྣམ་དུ་གསལ་བར་བཤད། ཕྱེ་རྡུལ་འབྲུ་རྡུལ་ནི་རིན་པོ་ཆེའི་མཛོད། སྒྲོལ་མའི་གྲུབ་ཆུ། ཡབ་སེ་རུ་ངང་ཡག་གི་ངོས་ན་བེེ་རོའི་བཞུགས་གནས། སྒེས་ཐུང་བྲག་དཀར་དུ་བེེ་རོ་དང་ལྷ་ལུང་དཔལ་རྡོར་གྱི་སྒྲུབ་ཕུག དགྲ་འདུལ་དབང་ཕྱུག་གི་བྲག་དངོས་སུ་སྐུ་ཕྱོགས་རྒྱ་ལི་སྐུ་གོང་མའི་ཕྱག་རྗེས། ཇོ་མོ་གཡང་རའི་ངོས་སུ་ལྷ་རྟ་རྐྱང་ངེ་དང་ལྷ་ཁྱི་དང་ལིའི་ཞབས་རྗེས། འབྲག་ལྡིའི་ལ་ཁར་མཚོ་ཆུང་ཡོད་པ་དེ་ཡུམ་མ་ཕམ་གཡུ་མཚོའི་གནས། སྦས་དཀར་སྟོང་ཤོང་ནི་གནས་བརྟན་ཆེན་པོ་མི་ཕྱེད་པ་དགྲ་བཅོམ་མང་བོའི་འཁོར་དང་བཅས་པ་དངོས་སུ་བཞུགས་པས་རྔ་གླིང་གི་སྒྲ་ཐོས་རྒྱུ་ཡོད་པ་དང་། གནའ་དུས་ཤིག་ལ་ལྷ་ཁང་དཀྱིལ་འཁོར་དང་བཅས་པ་མཇལ་མྱོང་མཁན་ཡོད་པར་བཤད། དགུ་འཕྲང་རི་ཁྲོད་དུ་མ་ཅིག་གིས་སྤྲུལ་བ་ཨ་ནེ་བཟང་མོ་དང་། གཟན་དཀར་གྲུབ་ཆེན། གཏེར་སྲས་ལྷ་ཆེན་སྟོབས་རྒྱལ་སོགས་དམ་པ་མང་བོའི་བཞུགས་གནས་དང་། མདུན་ཕྱོགས་ཀྱི་སྲིབ་རི་མཐོ་བརྗིད་ཅན་དེར་ཨ་ཡིག་རང་བྱོན་དང་རྗེ་ཨ་འབར་ཚང་གི་བཞུགས་གནས། གོ་མཚོན་གྱི་གནས་སུ་གླིང་ཕུ་ནུ་སུམ་ཅུའི་གོ་མཚོན་གཏེར་དུ་བཞུགས་པ་དང་རྡོ་རྗེ་ཕུར་བའི་གནས། གླིང་རི་ནི་གླིང་གིས་ལྷ་བསང་གཏོང་ས་དང་། གཞན་གླིང་གི་རྟ་ར་དང་། ཨ་མྱེ་ལྕགས། འབྲུག་མོའི་ཆུར་ཐང་སོགས་གླིང་གི་སྐབས་ནས་མིང་ཐོགས་པ་མང་དུ་ཡོད་དོ། གནས་འདིའི་ཁོར་ཡུག་ཏུ། ཅོང་ཞི་དང་། ཅུ་གང་། སིན་ངྷུ་ར། མུ་ཟི། རྡོ་ཕ་ཝང་ལོང་བུ། རྡོ་བྱིའུ་མགོ རྡོ་རྒྱུས། མཐིང་རྒྱུས། མཚུར་ནག ཡ་བཀྴ་ར། སྟོང་ཟིལ། མེ་ཏོག་གངས་ལྷ། གངས་ཐིག གཡའ་ཀྱི་མ། རྒྱ་སྟག་ཟིལ་བ། དེ་བ། བྱ་རྒོད་སྤོས་སོགས་སྨན་རིགས་མཐའ་ཡས་པ་དང་། རྨ་ཆེན་གྱི་བང་མཛོད་ངྷྰི་༔གནས་སུ་གྲགས་པ་དེར་བཞུ་བའི་ཁམས་ཀྱི་རིན་པོ་ཆེ་དང་རྡོ་སྨན་གྱི་རིགས་མ་ཚང་བ་མེད་པའོ། །
                                                                                 ལོ་ཆེན་བེེ་རོས་མཛད་པའི་རྨ་རྒྱལ་སྦོམ་རའི་གནས་ཡིག་བཞུགས།
             ཀུན་བཟང་ཐུགས་སྤྲུལ་ལྷ་ཆེན་སྦོམ་ར་ལ། ། སྒོ་གསུམ་གུས་པ་ཆེན་པོའི་ཕྱག་འཚལ་ལོ། ། བེེ་རོའི་ལུང་བསྟན་གསལ་བྱེད་ཉི་མའི་དཀྱིལ་འཁོར་ལས། ། གནས་མཆོག་ཁྱད་པར་སྦོམ་རའི་མཚན་ཅན་ལ། ། ཞལ་མཐོང་ཙམ་གྱིས་ངན་སོང་སྒོ་མོ་ཁེག ། ཀུན་བཟང་གཤེན་ལྷས་བྱིན་གྱིས་བརླབས་པའི་གནས། ། གྲུབ་ཆེན་བརྒྱད་ཅུས་འགོག་པའི་དོན་དགོངས་པས། ། སྔར་འདས་སངས་རྒྱས་ས་སྟེང་གཤེགས་པའི་ཤུལ། ། ད་ལྟའི་སངས་རྒྱས་གཤེན་རབ་བགྲོད་པའི་གནས། ། མ་འོངས་སངས་རྒྱས་མེ་སྒྲོན་འབྱོན་པའི་ལམ། ། རྩེ་མོ་ནམ་མཁའི་ལྕགས་ཀྱི་གུར་ཁང་ན། ། ཞི་བའི་ལྷ་ཚོགས་ནམ་མཁའི་སྐར་ལྟར་བཀྲ། ། སྐེད་པ་འཇའ་འོད་འཁྱིལ་བའི་གུར་ཁང་ན། ། དབང་དྲག་ཁྲོ་ཚོགས་བར་སྣང་སྤྲིན་ལྟར་གཏིབས། ། རྩ་བ་རྩི་ཤིང་ནགས་ཚུལ་འཛིང་བ་ལ། ། ཞི་ལྷ་བཞི་བཅུ་མ་བཞེངས་རང་བྱོན་ཡོད། ། འཐུག་པོ་བཀོད་པའི་འཇའ་ཚོན་ཉག་ཐག་ཡོད། ། རྐེད་པ་གཡའ་སྔོན་ཁྲལ་ཁྲོལ་ནང་ཤེད་ན། ། རིག་འཛིན་བརྒྱད་ཅུའི་སྒྲུབ་ཕུག་བརྒྱད་ཅུ་ཡོད། ། བཀའ་རྟགས་མི་འདྲ་ངོ་མཚར་མང་བོ་ཡོད། ། རྩ་བ་ཆུ་མིག་ཤིང་ལོ་རྒྱས་འདྲ་ལ། ། ཀླུ་ཡི་སེམས་དཔའ་ལྔ་སྟོང་ལྔ་བརྒྱ་ཡོད། ། བཞི་བརྒྱའི་ནད་སེལ་སྨན་ཆུ་བཞི་བརྒྱ་ཡོད། ། སྨན་ཆུའི་དབུ་ལ་བརྡ་ཡིག་རེ་རེ་ཡོད། ། གཏེར་ཁ་མི་འདྲ་བརྒྱད་ཅུ་རྩ་ལྔ་ཡོད། ། གཏེར་སྲུང་སྟོང་བདུད་དམར་ནག་བཅས་ནས་ཡོད། ། ཤར་ཕྱོགས་གཡུང་དྲུང་འདྲ་བའི་རི་བོ། ། སློབ་དཔོན་པདྨའི་ཁ་ཊྰམ་རྡོ་རྗེ་ཡོད། ། སངས་རྒྱས་སྣང་བ་མཐའ་ཡས་རང་བྱོན་ཡོད། ། བསྟན་བསྲུང་འབར་བའི་སྒྲུབ་སྐོར་དགྲ་འདུལ་ཡོད། ། སྒྲོལ་མ་རང་བྱོན་མགོན་པོ་རང་བྱོན་ཡོད། ། ཆོས་གཏེར་མི་འདྲ་བརྒྱ་དང་རྩ་བརྒྱད་ཡོད། ། རྒྱ་གར་གྲུབ་ཆེན་བརྒྱད་ཅུའི་ཞབས་རྗེས་ཡོད། ། བཅོམ་ལྡན་ཤྰཀྱ་ཐུབ་པའི་རིང་བསྲེལ་ཡོད། ། བྱང་ཕྱོགས་བུམ་པ་འདྲ་བའི་རི་བོ་ལ། ། དྲི་མེད་ཤེལ་གྱི་མཆོད་རྟེན་བརྒྱ་རྩ་དང་། ། མཁའ་འགྲོ་ཀྱེ་མ་འོད་མཚོ་རང་བྱོན་ཡོད། ། ཕ་བོང་རལ་གྲི་གཤིབ་འདྲའི་རྩ་བ་རུ། །   མཁའ་འགྲོ་ཀུན་འདུས་སྒྲུབ་སྐོར་གཏེར་དུ་ཡོད། ། གཏེར་སྲུང་མཁའ་འགྲོ་སེང་གདོང་ བཅས་ནས་ཡོད། ། ཕ་བོང་སྦྲུལ་སྦལ་འདྲ་བའི་གཡས་ཟུར་ན། ། མཛེ་ནད་སེལ་བའི་སྨན་ཆུ་རང་འཁྱིལ་ཡོད། ། རྩི་ཤིང་ཀུན་ཀྱང་འཕན་གདུགས་ཚུལ་དུ་ཡོད། ། མཁའ་འགྲོ་ཀུན་གྱི་བཀའ་རྟགས་གྲངས་མང་ཡོད། ། ཡུམ་ཆེན་ཐུགས་རྗེ་ཀུན་སྒྲོལ་རང་བྱོན་ཡོད། ། ཁྲོ་རྒྱལ་རཀྴ་དབུ་གསུམ་རང་བྱོན་ཡོད། ། དྲེགས་པ་བཅོ་བརྒྱད་སྟོང་བདུན་རང་བྱོན་ཡོད། ། རྒྱ་བོན་ཟིང་བ་མཐུ་ཆེན་ཞབས་རྗེས་ཡོད། ། ཁྲོ་བོ་གཙོ་མཆོག་མཁའ་འགྱིང་རང་བྱོན་ཡོད། །རླུང་གི་ས་ལེ་འོད་ཀྱིས་རང་སྒྲ་སྒྲོགས། ། རིག་འཛིན་སྟོང་བརྒྱད་མཐུ་ཆེན་སྒྲུབ་ཕུག་ཡོད། ། མཚོ་ལ་ཀླུ་སྒྲུབ་སྙིང་བོ་རང་བྱོན་ཡོད། ། ལས་ཅན་སྐྱེས་བུས་སྐྱེ་བ་སྔ་ཕྱི་མཐོང་། ། ཐང་ལ་གཡུང་དྲུང་ས་བཅུའི་བགྲོད་གནས་ཡོད། ། རྡོ་ལ་གསལ་བ་དགུ་འཛབ་རང་བྱོན་དང་། ། ཁྲག་གདོང་སྟག་གདོང་བསྟན་མ་རང་བྱོན་ཡོད། ། ཀུན་བཟང་གཤེན་ལྷ་་གཙོ་འཁོར་རང་བྱོན་ཡོད། ། 
        ནུབ་ཕྱོགས་རི་བོ་བན་གླང་འགྱིང་འདྲ་ལ། ། དབལ་བོན་སྟག་ལྷ་མེ་འབར་རང་བྱོན་དང་། ། ཁྲག་གདོང་སྟག་གདོང་བསྟན་མ་རང་བྱོན་ཡོད། ། དྲག་པོ་མཐུ་ཡི་གཏེར་ཁ་དེ་ན་ཡོད། ། ཐུགས་རྗེ་བྱམས་མའི་གསང་ཆུ་རང་འབབ་ཡོད། ། དྷ་ཤ་གྷྲི་ཝ་བསྒྲལ་བའི་གཞུ་མོ་དང་། ། མེ་ལྷ་བཞི་བཅུ་མེ་འབུད་གཏེར་དུ་ཡོད། ། ཕ་བོང་དུག་སྦྲུལ་འདྲ་བའི་རྩ་བ་རུ། ། གསང་བ་འདུས་པའི་གཟིག་གི་ཐུལ་བ་དང་། ། གསེར་གྱི་བེར་རྒ་རྩེ་དགུ་གཏེར་དུ་ཡོད། ། གཏེར་སྲུང་བཀའ་གསང་ལྷ་མོ་བཞུགས་ནས་ཡོད། ། ཕ་བོང་དཔལ་སྟག་ཁྲ་བོ་མཆོང་འདྲ་ལ། ཛྭ་ཡི་གཏེར་ཁ་ཛྭ་ཡི་སྒྲུབ་སྐོར་ཡོད། ། གསེར་གྱི་རྣ་རུ་དབལ་ཆུ་གཏེར་དུ་ཡོད། ། གཏེར་སྲུང་རྒྱལ་ཆེན་ཉི་པང་སད་ཝེར་ཡོད། ། མགོན་པོ་རྣམ་གསུངམ་རང་བྱོན་དངོས་སུ་ཡོད། ། ཐེའུ་དམལ་བཏགས་པའི་བཀའ་རྟགས་ཡོད། ། མཚོ་ལ་མགོ་ཡི་ཛྭ་དམར་རང་འཁྱིལ་ཡོད། ། རྒྱལ་བསེན་བྲན་དུ་འཁོར་བའི་ཆུ་མིག་ཡོད། ། རྡོ་ལ་དབལ་གྱི་ཕུར་བ་རང་བྱོན་ཡོད། ། ཞང་ཞུང་སྟག་སྣ་རྒྱལ་པོའི་ཞབས་རྗེས་ཡོད། ། རིན་ཆེན་གསེར་གྱི་གཏེར་ཁ་གྲངས་མེད་ཡོད། ། གཏེར་བདག་ཆུ་དབང་རྒྱལ་པོ་བཅས་ནས་ཡོད། ། ཕ་བོང་དཀར་བོ་སེང་ཆེན་འདྲ་བ་ལ། མཐའ་དམག་བཟློག་པའི་རལ་གྲི་གཏེར་ཁ་ཡོད། ། 
        ལྷོ་ཕྱོགས་མེ་རི་འདྲ་བའི་རི་བོ་ལ། ། སྲིད་རྒྱལ་དབུ་བརྒྱ་ཕྱག་སྟོང་རང་བྱོན་ཡོད། ། བོན་སྐྱོང་དམ་ཅན་རྒྱ་མཚོའི་སྒྲུབ་སྐོར་ཡོད། ། གཏེར་བདག་བཀའ་གསང་ལྷ་མོ་བཅས་ནས་ཡོད། ། བྲག་སྔོན་ཁྱུང་གཤོག་འདྲ་བའི་རྩ་བ་རུ། ། བོན་སྐྱོང་མ་བདུད་བཙན་གསུམ་རང་བྱོན་ཡོད། ། དྲག་པོ་ཐོག་གི་གཏེར་ཁ་དེ་ན་ཡོད། ། གཏེར་སྲུང་གནམ་ལྷ་དཀར་པོས་བསྲུང་ནས་ཡོད། ། བྲག་དམར་ཤ་བ་འདྲ་བའི་རྩ་བ་རུ། ། དམར་བོ་བཙན་གྱི་སྲོག་ཡིག་གཏེར་དུ་ཡོད། ། སྤེ་བོན་ཐོག་འཕྲུལ་ཕྱག་རྗེས་འཕར་མ་ཡོད། ། རྩེ་མོ་མེ་ལྕེ་ཆད་འདྲའི་ཕ་བོང་ལ། ། རིག་འཛིན་དྲན་པ་ཡབ་སྲས་རང་བྱོན་ཡོད། ། སྲིད་གསུམ་ཟིལ་གནོན་ཁྱུང་གི་སྒྲུབ་སྐོར་ཡོད། ། གཏེར་བདག་རྫུ་འཕྲུལ་སྨན་བཞིས་སྲུང་ནས་ཡོད། ། ཕ་བོང་དམག་མི་འཚོགས་འདྲའི་ནང་དུ་ཡང་། ། དཔལ་མོ་གཟི་གྱད་སྤར་གསུམ་རང་བྱོན་ཡོད། ། སྡེ་བརྒྱད་ལྷ་འདྲེ་སྲོག་གི་གཏེར་ཁ་ཡོད། ། གཏེར་སྲུང་བྱང་སྨན་རྒྱལ་མོ་བཅས་ནས་ཡོད། ། མཚོ་མོ་མེ་ཏོག་འདྲ་བའི་དབུས་དཀྱིལ་ན། ། ཀླུ་རྒྱལ་གཙུག་ན་རིན་ཆེན་རང་བྱོན་ཡོད། ། ཀླུ་ཡི་བོན་སྐོར་ཁམས་གསུམ་འགྲས་བསྡུམ་ཡོད། ། གཏེར་སྲུང་ཀླུ་རྒྱལ་འཇོག་པོ་བཅས་ནས་ཡོད། ། སྤུང་རི་མདའ་གམ་འདྲ་བའི་ནང་དུ་ཡང་། ། གཏེར་སྲུང་ཐུགས་སྤྲུལ་མ་བཞི་བཅས་ནས་ཡོད། ། ཕ་བོང་གཡུ་འབྲུག་གནམ་ལ་གཤེགས་འདྲ་ལ། ། སྤྲུལ་སྐུ་འདུལ་བ་གཤེན་དྲུག་རང་བྱོན་ཡོད། ། ཕྱོགས་བཞིར་དུས་བཞིའི་རྒྱལ་མོ་རང་བྱོན་ཡོད། ། མཚམས་བཞིར་མཁའ་འགྲོ་སྡེ་བཞི་རང་བྱོན་ཡོད། ། རི་བོ་དེ་ལ་བསྐོར་བ་གསུམ་བྱས་ན། ། ས་བཅུ་གཡུང་དྲུང་སེམས་དཔའི་གྲལ་དུ་སྐྱེ། ། སླར་ཡང་ལྔ་བདོ་དུས་ཀྱི་ཐ་མ་ལ། ། རྨ་གཉན་སྦོམ་ར་བྱིན་རླབས་ཤིན་ཏུ་ཆེ། ། སྨད་ཀྱི་མཐའ་མི་ཐམས་ཅད་དེ་རུ་འདུ། ། རི་བོ་དེ་ལ་བསྙེན་སྒྲུབ་བྱེད་གྱུར་ན། ། ལས་བཞི་ལྷུན་གྲུབ་ལྷ་ཞལ་མངོན་སུམ་མཐོང་། ། རི་བོ་དེ་ལ་རྣམ་ལྔའི་ཚོགས་ཕུལ་ན། ། ཚོགས་གཉིས་རྫོགས་ཤིང་དོན་གཉིས་མཐའ་རུ་ཕྱིན། ། ལྔ་བཅུ་ཁ་རལ་སེམས་ཅན་ཐམས་ཅད་ཀྱིས། ། དམག་འཁྲུགས་དུས་སུ་སྦོམ་རར་མཆོད་བསྐུལ་ན། ། བསྟན་དགྲ་སྒྲོལ་ཞིང་དམག་དཔུང་བཟློག་ནུས་སོ། ། ཕྱྭ་དང་གཡང་ལ་སྦོམ་ར་སྒྲུབ་གྱུར་ན། ། ལོངས་སྤྱོད་ཟད་མེད་ས་གཞི་ལྟར་དུ་འཕེལ། ། ཚེ་ཟད་པ་ལ་ཚེ་སྒྲུབ་བྱེད་གྱུར་ན། ། ཚེ་སྲོག་བསྲིང་ཞིང་བཀྲག་དང་གཟི་མདངས་རྒྱས། ། མངོན་ཤེས་དག་ལ་སྦོམ་ར་སྒྲུབ་གྱུར་ན། ། དུས་གསུམ་མ་སྒྲིབ་གསལ་བའི་མངོན་ཤེས་སྟོན། ། དུས་ཀྱི་མཐའ་ལ་བྱིན་རླབས་དགུ་འགྱུར་ཆེ། ། ཨ་ཐི། རྒྱ་རྒྱ་༔ནྡབྷ༔ཟརྟ་རྒྱ༔སྒྲ་བསྒྱུར་བེེ་རོ་ང་ཡིས་མ་འོངས་སེམས་ཅན་དོན་དུ་མཛད་དོ། ། དགེ་ལེགས་རྒྱ་མཚོའི་བཞེད་པ་སྐོང་བྱེད་འདི། ། ཡོན་ཏན་རྒྱ་མཚོས་ཞུ་དག་དང་བཅས་བྲིས། ། བསྐལ་བ་རྒྱ་མཚོའི་བར་དུ་ཁྱེད་སྐུ་ཡང་། ། བོན་གྱི་རྒྱ་མཚོ་སྤྱོད་ལ་བརྟན་བཞུགས་སྨོན། ། བཀྲ་ཤིས། །