༄༅།།ལོ་ལྔ་བཅུའི་རིང་ལ་བོད་ལྗོངས་ཀྱི་གཞུང་ལམ་ལམ་ཐག་སྤྱི་ལེ་ཁྲི4.4ཡི་ཇེ་མང་དུ་སོང་ཡོད་པ།
ཀོང་པོ་རྒྱ་མདའ་རྫོང་རྣམ་སྲས་གྲོང་ཚོའི་གྲོང་མི་ནོར་བུ་ཡིས་གསར་འགོད་པར་འདི་སྐད།  ད་ལྟའི་དུས་འདིར་སྣུམ་ལམ་རང་ཁྱིམ་གྱི་སྒོ་མདུན་དུ་སླེབས་ཡོད་ཅིང་།  ཡུལ་སྐོར་བ་མང་པོ་ཞིག་གིས་རང་འགུལ་གྱིས་གཡུ་སོགས་ཉོ་བ་དང་།  ང་ཚོའི་ཡོང་འབབ་ལོ་རེར་ཇེ་མང་ནས་ཇེ་མང་དུ་འགྲོ་བཞིན་ཡོད་ཅེས་བརྗོད་པ་རེད།   གངས་ལྗོངས་ས་མཐོའི་ཕྱོགས་གང་སར་ཁྱབ་ཡོད་པའི་སྣུམ་ལམ་གྱིས་བོད་ལྗོངས་སུ་རེ་བའི་བཞུད་ལམ་དང་ཕྱུག་པོའི་བཞུད་ལམ་ཅིག་མཁོ་འདོན་གནང་ཡོད་པ་རེད། 
    ད་ལྟའི་བོད་ལྗོངས་ས་མཐོ་དང་འགྲིམ་འགྲུལ་གནས་བབ་ལ་འགྱུར་ལྡོག་ཆེན་པོ་བྱུང་ཡོད་ཅིང་། གཞུང་ལམ་དང་ལྕགས་ལམ། མཁའ་འགྲུལ། སྦུབས་ལམ་བཅས་ཐུན་མོང་སྒོས་གྲུབ་པའི་ཕྱོགས་བཞི་མཚམས་བརྒྱད་དུ་སླེབས་པའི་འགྲིམ་འགྲུལ་དྲ་རྒྱ་ཞིག་གྲུབ་ནས་བོད་ལྗོངས་ཀྱི་དཔལ་འབྱོར་དང་སྤྱི་ཚོགས་ལ་མཆོང་བསྐྱོད་རང་བཞིན་གྱི་འཕེལ་རྒྱས་འགྲོ་བར་ཤུགས་ལྡན་གྱི་འགྲིམ་འགྲུལ་ཁག་ཐེག་ཅིག་མཁོ་འདོན་གནང་ཡོད་པ་རེད།
      ༡༩༥༤ལོའི་ཟླ༡༢པའི་ཚེས༢༥ཉིན་ཁྲོན་བོད་དང་མཚོ་བོད་གཞུང་ལམ་དུས་མཚུངས་སུ་ཉི་མ་ལྷ་སར་ཤར་གཏོང་བྱུང་ཡོད་ཅིང་། དེ་ནས་མུ་མཐུད་དུ་བོད་ལྗོངས་དང་ཡུན་ནན་བར།   ཡུ་གུར་དང་ནེ་པ་ལ་བར་གྱི་རྒྱལ་ལམ་གཙོ་ཐིག་ཤར་གཏོང་བྱུང་བས།   བོད་ལྗོངས་ཀྱི་དེང་རབས་འགྲིམ་འགྲུལ་སྐྱེལ་འདྲེན་དྲ་བར་རྨང་གཞི་བསྐྲུན་ཡོད་པ་རེད།
      བསྡོམས་རྩིས་བྱས་པ་ལྟར་ན།  ༡༩༧༩ལོ་ནས་༢༠༠༩ལོའི་ལོ་སྟོད་བར་དུ་རྒྱལ་ཁབ་ཀྱིས་མ་དངུལ་སྒོར་དུང་ཕྱུར༣༥༠ལ་ཉེ་བ་ཞིག་བཏང་ནས་རྒྱལ་ལམ་ལྔ་དང་ས་ཁོངས་ཀྱི་དཔལ་འབྱོར་ཐིག་ལམ་གཙོ་བོ། རྫོང་དང་ཞང་། གྲོང་ཚོ་བཅས་ཀྱི་གཞུང་ལམ་སྤྱི་ལེ༣༢༨༠༠ལྷག་གསར་འཛུགས་གནང་ཡོད་པ་རེད། 
      ཤེས་རྟོགས་བྱུང་བར་གཞིགས་ན།   ད་ལྟའི་བར་དུ་གཟའ་འཁོར་རེར་ཕར་འགྲོ་ཚུར་ལོག་བྱེད་པའི་བོད་ལྗོངས་ཀྱི་གནམ་གྲུའི་ལན་གྲངས་༡༥༠ལྷག་ལ་སླེབས་ཡོད་ཅིང་། མི་མང་པོའི་དུས་སྐབས་སུ་གཟའ་འཁོར་རེར་ལན་གྲངས༢༠༠ལྷག་ཡོད་པ་དང་། ལོ་རེའི་ཡུལ་སྐོར་སྐྱེལ་འདྲེན་བྱེད་ཚད་དེ༡༩༦༥ལོའི་མི༤༠༠༠ལྷག་ནས་༢༠༠༨ལོའི་བར་དུ་མི་ཁྲི༦༠ཡི་ཇེ་མང་དུ་སོང་ཡོད་པས། བོད་ལྗོངས་དང་རྒྱལ་ནང་གི་ས་ཁུལ་གཞན་དག དེ་མིན་ད་དུང་རྒྱལ་སྤྱི་བར་གྱི་དཔལ་འབྱོར་ཉོ་ཚོང་བཅས་ལ་སྐུལ་འདེད་ཆེན་པོ་ཐེབས་ཡོད་ཅིང་།  མི་རིགས་སོ་སོའི་བར་གྱི་བརྗེ་རེས་སྣ་ཚོགས་ལ་གོང་འཕེལ་ཆེན་པོ་སོང་ཡོད་པ་དང་། བོད་ལྗོངས་ས་ཁུལ་གྱི་དཔལ་འབྱོར་འཕེལ་རྒྱས་དང་མི་རིགས་མཐུན་སྒྲིལ་ལ་ནུས་པ་ཆེན་པོ་ཐོན་ཡོད་པ་རེད།