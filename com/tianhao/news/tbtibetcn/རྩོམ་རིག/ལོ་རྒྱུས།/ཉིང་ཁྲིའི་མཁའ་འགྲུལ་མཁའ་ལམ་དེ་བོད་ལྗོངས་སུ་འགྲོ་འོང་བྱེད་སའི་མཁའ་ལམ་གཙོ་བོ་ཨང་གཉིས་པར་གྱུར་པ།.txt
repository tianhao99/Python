ཉིང་ཁྲིའི་མཁའ་འགྲུལ་མཁའ་ལམ་དེ་བོད་ལྗོངས་སུ་འགྲོ་འོང་བྱེད་སའི་མཁའ་ལམ་གཙོ་བོ་ཨང་གཉིས་པར་གྱུར་པ།
ཀྲུང་གོའི་མཁའ་འགྲུལ་ཀུང་སིའི་ལྷ་སའི་ལས་གཉེར་པུའུ་ཡི་སྤྱི་གཉེར་བ་ཀྲའོ་ཡུང་གིས་ཉེ་ལམ་འཚོགས་པའི་ཡར་ཀླུང་གཙང་པོའི་གྲོག་རོང་ཆེན་མོའི་མཐོ་རིམ་མི་སྣའི་གླེང་སྟེགས་སྟེང་དུ་བཤད་རྒྱུར། ཉིང་ཁྲི་ནས་ཁྲིན་ཏུ་བར་གྱི་མཁའ་འགྲུལ་མཁའ་ལམ་སྟེང་གི་གནམ་གྲུའི་ལན་གྲངས་ནི། དང་ཐོག་གཟའ་འཁོར་རེར་ཐེངས་རེ་ལས་མི་འཕུར་ན་ཡང་། ད་ལྟ་ཡུལ་སྐོར་བ་ཉུང་བའི་དུས་ཚིགས་སུ་ཉིན་རེར་ཐེངས་གཅིག་འཕུར་བ་དང་། ཡུལ་སྐོར་བ་མང་བའི་དུས་ཚིགས་སུ་ཉིན་རེར་ཐེངས་བཞི་རེ་འཕུར་བ་རེད། ཉིང་ཁྲིའི་མཁའ་འགྲུལ་མཁའ་ལམ་དེ་ལྷ་སའི་མཁའ་འགྲུལ་མཁའ་ལམ་གྱི་འཕྲོ་ནས་བོད་ལྗོངས་སུ་འགྲོ་འོང་བྱེད་སའི་མཁའ་ལམ་གཙོ་བོར་གྱུར་ཡོད་པ་རེད་ཟེར། 
        ཡང་ཁོང་གིས་བཤད་རྒྱུར། ༢༠༠༩ ལོ་ནས་བཟུང་ཉིང་ཁྲིའི་ཚོང་རར་མགྲོན་པོ་མང་པོ་ཕེབས་པ་དེ་ཕྱིར་ལོག་པ་ལས་མང་བའི་རྣམ་པ་ཞིག་ཆགས་འདུག མགྲོན་པོ་འཇུག་ལྡོག་གི་རྣམ་པ་དེ་འདས་པའི་ལོ་འགའ་ལས་ཇེ་མང་དུ་སོང་ཡོད། ད་ལོར་མགྲོན་པོ་འཇུག་ལྡོག་གི་གྲངས་ཀ་དེ་ཚོད་རྩིས་བྱས་པ་ལྟར་ན་མི་གྲངས་ཁྲི་༦ ལས་བརྒལ་ངེས་རེད། ཚོང་ར་སྤྱིའི་ཆ་ནས་བལྟས་ན། ལྷ་ས་ནི་བོད་ལྗོངས་ཀྱི་མཁའ་འགྲུལ་ཚོང་ར་ཆེས་ཆེ་བ་ཞིག་ཡིན་པ་དང་། ཉིང་ཁྲི་ཨང་གཉིས་པ་ཡིན། འོན་ཀྱང་འཕེལ་རྒྱས་ཀྱི་མདུན་ལམ་ཆེན་པོ་ཡོད་པ་རེད། 
         ༢༠༠༤ ལོའི་ཟླ་༡༠ པར། བསྡོམས་པས་མ་དངུལ་མི་དམངས་ཤོག་སྒོར་དུང་ཕྱུར་༧.༦༩ འགྲོ་གྲོན་བཏང་ནས་ཉིང་ཁྲིའི་གནམ་གྲུའི་འབབ་ཚུགས་འཛུགས་སྐྲུན་བྱེད་འགོ་བརྩམས་པ་རེད། ༢༠༠༦ ལོའི་ཟླ་༩ པའི་ཚེས་ ༡ ཉིན་ལེགས་འགྲུབ་བྱུང་བ་དང་། བོད་ལྗོངས་ཀྱི་དམངས་སྤྱོད་གནམ་གྲུའི་ས་ཚིགས་གསུམ་པར་གྱུར་ཡོད། “བོད་ལྗོངས་ཀྱི་འགའ་ཚལ”དུ་འབོད་པའི་ཉིང་ཁྲིའི་དུས་བཞིའི་མཛེས་ལྗོངས་ཀྱིས། བོད་ལྗོངས་ཀྱི་ཡུལ་ལྗོངས་ལ་རེ་བའི་ཡུལ་སྐོར་བ་ཚོའི་ཡིད་སེམས་འགུག་པའི་ནུས་པ་ཆེན་པོ་ཐོན་ཡོད་པས། ཉིང་ཁྲི་ནས་ལྷ་ས་བར་དང་། ཡང་ན་ལྷ་ས་ནས་ཉིང་ཁྲི་བར་ནི་ད་ལྟ་ཆེས་རྒྱུག་ཆེ་བའི་ཡུལ་སྐོར་མཁའ་ལམ་དུ་གྱུར་ཡོད་པ་རེད།