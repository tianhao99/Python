༄༅།།མངའ་རིས་ཁུན་ཧྲ་གནམ་གྲུ་ཐང་གི་ཐོག་དང་པོའི་གནམ་གྲུ་འཕུར་བསྐྱོད་ལ་ཚོད་ལྟ་བྱེད་པ་བདེ་བླག་ངང་ལེགས་འགྲུབ་བྱུང་ཡོད་པ།
ཟླ༩པའི་ཚེས༥ཉིན་གྱི་ཆུ་ཚོད༨དང་སྐར༢༡སྟེང་དུ་མངའ་རིས་རིགས་སོ་སོའི་ལས་བྱེད་པ་དང་མང་ཚོགས་ཀྱི་འཐུས་མི།དེ་མིན་ད་དུང་རྒྱལ་ཡོངས་ཀྱི་འབྲེལ་ཡོད་སྡེ་ཚན་སོ་སོའི་སྐུ་མགྲོན་རྣམས་ཀྱིས་ཐུན་མོང་གི་བདེན་དཔང་འོག་ཏུ།   དངུལ་མདོག་ལྡན་པའི་གནམ་གྲུ་ཞིག་མངའ་རིས་མཁའ་དབྱིངས་སུ་འཕུར་ནས་དལ་བུར་ངང་མངའ་རིས་ཁུན་ཧྲ་གནམ་གྲུ་ཐང་དུ་བབས་ཡོད་ཅིང་།   མངའ་རིས་ཁུན་ཧྲ་གནམ་གྲུ་ཐང་གི་ཐོག་དང་པོའི་གནམ་གྲུ་འཕུར་བསྐྱོད་ལ་ཚོད་ལྟ་བྱེད་པ་བདེ་བླག་ངང་ལེགས་འགྲུབ་བྱུང་ཡོད་པ་རེད།
  མངའ་རིས་ཁུན་ཧྲ་གནམ་གྲུ་འཛུགས་སྐྲུན་བཀོད་འདོམས་པུའུ་ཡི་བཀོད་འདོམས་འགོ་གཙོ་ཧུའུ་ཅིན་ཧྥ་ཡིས་སེམས་འགུལ་ཐེབས་པའི་སྒོ་ནས་འདི་སྐད་དུ།   ཁུན་ཧྲ་གནམ་གྲུ་ཐང་གི་ཐོག་དང་པོའི་གནམ་གྲུ་འཕུར་བསྐྱོད་ལ་ཚོད་ལྟ་བྱེད་པ་བདེ་བླག་ངང་ལེགས་འགྲུབ་བྱུང་ཡོད་པ་ནི་མངའ་རིས་ལོ་རྒྱུས་སྟེང་གི་དུས་འགངས་ཆེན་ཞིག་ཡིན་ཞིང་།   མངའ་རིས་ཁུན་ཧྲ་གནམ་གྲུ་ཐང་གི་འཛུགས་སྐྲུན་པ་མང་པོས་མི་ལོ་དུ་མའི་རིང་ལ་དཀའ་སྤྱད་འབད་བརྩོན་བྱས་པའི་གྲུབ་འབྲས་ཀྱང་ཡིན་ཞེས་གསུངས་ཤིང་།   ཁོང་གིས་ད་དུང་འདི་སྐད།  ད་ལོར་གནམ་གྲུ་ཐང་འཛུགས་སྐྲུན་ལེགས་པོ་བྱེད་པར་ངེས་པར་དུ་ཧུར་བརྩོན་བྱེད་བྱས་ནས།སང་ལོའི་ཟླ༧པའི་ཚེས༡ཉིན་དངོས་སུ་ཤར་གཏོང་བྱུང་དགོས་ཞེས་གསུངས་པ་རེད།
ཤེས་རྟོགས་བྱུང་བར་གཞིགས་ན།   མ་དངུལ་སྒོར་དུང་ཕྱུར༡༦ལྷག་བཏང་ཡོད་པའི་མངའ་རིས་ཁུན་ཧྲ་གནམ་གྲུ་ཐང་གི་ལས་གཞི་དེ་འཛུགས་སྐྲུན་པ་ཡོངས་ཀྱི་ཐུན་མོང་གི་འབད་བརྩོན་འོག་ཏུ།   ཏག་ཏག་ཟླ་བཅུ་བཞིའི་རིང་གི་ལས་བཟོའི་དུས་ཡུན་རིང་ལ་བརྒྱ་ཆའི༩༥ལེགས་འགྲུབ་བྱུང་ཡོད་ཅིང་།  མི་དམངས་མཁའ་འགྲུལ་གནམ་གྲུ་ཐང་འཛུགས་སྐྲུན་བྱེད་པའི་ཟིན་ཐོ་གསར་པ་ཞིག་བསྐྲུན་ཡོད་པ་རེད།