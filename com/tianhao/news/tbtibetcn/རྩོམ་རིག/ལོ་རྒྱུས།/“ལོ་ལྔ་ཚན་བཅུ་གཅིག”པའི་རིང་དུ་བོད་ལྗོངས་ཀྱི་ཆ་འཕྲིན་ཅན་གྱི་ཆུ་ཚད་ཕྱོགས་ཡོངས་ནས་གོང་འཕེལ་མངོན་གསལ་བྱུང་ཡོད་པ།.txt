“ལོ་ལྔ་ཚན་བཅུ་གཅིག”པའི་རིང་དུ་བོད་ལྗོངས་ཀྱི་ཆ་འཕྲིན་ཅན་གྱི་ཆུ་ཚད་ཕྱོགས་ཡོངས་ནས་གོང་འཕེལ་མངོན་གསལ་བྱུང་ཡོད་པ།
གསར་འགོད་པས་ཉེ་ལམ་འཚོགས་པའི་རྒྱལ་ཡོངས་ཀྱི་བཟོ་ལས་དང་ཆ་འཕྲིན་ཁོངས་གཏོགས་ཀྱི་བོད་སྐྱོར་ལས་ཀའི་བཞུགས་མོལ་ཚོགས་འདུའི་སྟེང་ནས་རྒྱུས་ལོན་བྱུང་བ་ལྟར་ན། “ལོ་ལྔ་ཚན་བཅུ་གཅིག”པའི་རིང་བོད་ལྗོངས་ཀྱི་ཆ་འཕྲིན་ཅན་གྱི་རྣམ་གྲངས་ཆེན་པོ་སྐོར་ཞིག་ལ་གྲུབ་འབྲས་དངོས་སུ་ཐོན་ཡོད་པ་དང་། ཆ་འཕྲིན་ཅན་གྱི་ཆུ་ཚད་ཕྱོགས་ཡོངས་ནས་མངོན་གསལ་དུ་གོང་འཕེལ་བྱུང་ཡོད་པ་རེད། 
 བོད་ལྗོངས་ཀྱི་ཕྱི་ནང་དུ་བྲེས་པའི་འོད་སྐུད་གཙོ་བོའི་འཛུགས་སྐྲུན་གྱི་གོམ་སྟབས་ཇེ་མགྱོགས་སུ་སོང་ཡོད་པ།  བཟོ་ལས་དང་ཆ་འཕྲིན་པུའུ་ཡིས་རམ་འདེགས་བྱས་འོག ཀྲུང་གོའི་དབྱི་ཏུང་དང་། ཀྲུང་གོའི་གློག་འཕྲིན། ཀྲུང་གོའི་ལེན་ཐུང་སོགས་གློག་འཕྲིན་འཁོར་སྐྱོད་ཚོང་གཉེར་ཁེ་ལས་ཁག་གིས་མཚོ་བོད་སྐུད་ཐིག་དང་། ཞིན་བོད་སྐུད་ཐིག ཁྲོན་བོད་སྐུད་ཐིག་སོགས་ཕྱོགས་གསུམ་ནས་འོད་སྐུད་འཛུགས་སྐྲུན་བྱེད་པའི་གོམ་སྟབས་ཇེ་མགྱོགས་སུ་བཏང་ཡོད་པ་རེད། 
 འཕྲིན་སྐྱེལ་དྲ་བ་འཛུགས་སྐྲུན་བྱེད་ཤུགས་ཇེ་ཆེར་བཏང་བ། “ལོ་ལྔ་ཚན་བཅུ་གཅིག”པའི་རིང་དུ་བོད་ལྗོངས་ཀྱི་སྡོམ་པས་མ་དངུལ་སྒོར་དུང་ཕྱུར་༧༠ འགྲོ་གྲོན་བཏང་ནས། བརྡ་འཕྲིན་གྲོང་སྡེ་སོ་སོར་ཤར་གཏོང་བྱེད་པའི་ལས་དོན་དང་། དབྱི་ཏུང་འཕྲིན་སྐྱེལ་གྱིས་ཕྱོགས་ཡོངས་ཁེབས་པའི་ལས་དོན། ཁོན་ཏའེ་འཕྲིན་སྐྱེལ་ལས་དོན་སོགས་བོད་སྐྱོར་འཕྲིན་སྐྱེལ་ལས་དོན་གལ་ཆེན་གསུམ་འཛུགས་སྐྲུན་བྱས་པས། བོད་ལྗོངས་ཆ་འཕྲིན་གྱི་རྨང་གཞིའི་སྒྲིག་ཆས་ཀྱི་ཆུ་ཚད་ཇེ་མཐོར་བཏང་ཡོད་པ་རེད། 
 དུས་ད་ལྟའི་བར། བོད་ལྗོངས་སུ་ཁ་པར་ཤར་གཏོང་བྱུང་ཡོད་པའི་སྲིད་འཛིན་གྲོང་ཚོ༢༠༠༥ ལོའི་ལོ་མཇུག་གི༢༠༧༤ ནས༥༠༢༤ ལ་འཕར་འདུག གྲོང་སྡེའི་ཁ་པར་ཤར་གཏོང་གི་ཚད་བརྒྱ་ཆ་༨༥ ཡིན་པ་རེད། དུས་མཚུངས་སུ་གྲོང་རྡལ་༥༨༧ ལ་འོད་སྐུད་ཤར་གཏོང་བྱུང་ཡོད་ལ། འོད་སྐུད་ཤར་གཏོང་བྱུང་བའི་གྲོང་རྡལ་གྱིས་བརྒྱ་ཆའི་༨༥ ཟིན་ཡོད། 
          རྒྱུས་ལོན་བྱུང་པ་ལྟར་ན། “ལོ་ལྔ་ཚན་བཅུ་གཉིས”པའི་རིང་དུ་བོད་ལྗོངས་ཀྱིས་གོམ་གང་མདུན་སྤོས་ཀྱི་ཆ་འཕྲིན་ལག་རྩལ་དེ་དཔལ་འབྱོར་དང་སྤྱི་ཚོགས་ཀྱི་ཁོངས་སུ་བཀོལ་སྤྱོད་བྱེད་པར་སྐུལ་འདེད་གཏོང་བ་དང་། ནུས་ཤུགས་ཡོད་དགུ་བཏོན་ནས་༢༠༡༥ ལོར་གྲོང་སྡེ་སོ་སོར་ཁ་པར་ཤར་གཏོང་ཐུབ་པ་དང་། ཡུལ་ཚོ་སོ་སོར་འོད་སྐུད་ཤར་གཏོང་ཐུབ་པའི་དམིགས་འབེན་འགྲུབ་གང་ཐུབ་བྱེད་རྒྱུ་ཡིན་པ། ཁ་པར་དང་ལག་འཁྱེར་ཁ་པར་ཁྱབ་གདལ་བྱེད་པའི་ཚད་བརྒྱ་ཆའི༩༥ ཟིན་པ་དང་། རླུང་འཕྲིན་དང་བརྙན་འཕྲིན་ཁེབས་ཚད་བརྒྱ་ཆའི༡༠༠ཟིན་ཐུབ་པར་བརྩོན་ལེན་བྱེད་རྒྱུ་རེད།