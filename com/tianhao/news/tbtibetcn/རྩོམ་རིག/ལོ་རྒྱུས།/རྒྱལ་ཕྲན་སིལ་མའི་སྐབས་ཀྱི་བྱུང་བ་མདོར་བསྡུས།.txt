རྒྱལ་ཕྲན་སིལ་མའི་སྐབས་ཀྱི་བྱུང་བ་མདོར་བསྡུས།
དེ་ཡང་བོད་ཆེན་པོ་རྒྱལ་རབས་མཇུག་རྫོགས་ཤིང་སྤུར་རྒྱལ་བཙན་པོ་མཐའ་མ་ཁྲི་དར་མ་འུ་དུམ་བཙན་སྐུ་བཀྲོངས་པའི་ཉིན་མོ་ནས་བཟུང་བོད་འདི་ཁ་འཐོར་གྱི་ལམ་ལ་ཆས་ཤིང་། བཙན་པོ་དར་མ་དང་བཙུན་མོ་ཚེ་སྤོང་བཟའ་གཉིས་ཀྱི་སྲས་སུ་འོད་སྲོང་འཁྲུངས་རྗེས། བཙུན་མོ་ཆེན་མ་སྣ་ནམ་བཟས་ཕྲག་དོག་གིས་གསོད་པའམ་འཕྲོག་པར་དོགས་ནས་ཉིན་མོ་མིས་བསྲུངས་ཤིང་མཚན་མོ་འོད་ཀྱིས་བསྲུངས་བས་མཚན་ལ་འོད་སྲུང་ཞེས་ཐོགས་པ་ཡིན་ཟེར། སྐབས་དེར་སྣ་ནམ་བཟས་ཀྱང་བྱིས་པ་མལ་འབྱར་ཞིག་བཙལ་ཏེ་ང་ལའང་རིགས་སྲས་འདི་མདངས་སྐྱེས་སོ་ཞེས་བློན་པོ་རྣམས་ལ་བསྟན་པས་བློན་པོ་རྣམས་ཀྱིས་མདངས་སྐྱེས་པའི་བྱིས་པ་ལ་སོ་གདའ། འོན་ཀྱང་ཡུམ་བཙུན་མོ་ལ་དབང་ཆེ་བས་སུས་ཀྱང་སྨྲ་མ་ནུས་པར་ཇི་སྐད་གསུངས་པ་བཞིན་བཀའ་བརྟན་དུ་ཆུག་ཅེས་མངའ་བདག་ཡུམ་བརྟན་ཞེས་མཚན་དེེ་ཐོགས་པར་བཤད་མོད།   
  འོད་སྲུང་གི་ཕྱོགས་རྣམས་འཐབ་རྩོད་ཀྱི་ཀློང་ནས་ཕམ་ཉེས་བྱུང་བར་བརྟེན་ཡུལ་གྱར་ཏེ་གཡོ་རུ་སྟེ་དེང་གི་ལྷོ་ཁའི་ཡུལ་རྣམས་བཟུང་སྟེ་གནས་པ་དང་། ཡུམ་བརྟན་ཕྱོགས་ཀྱིས་དབུ་རུ་སྟེ་དེང་གི་ལྷ་ས་གཙོས་པའི་ཉེ་འཁོར་གྱི་ཡུལ་ཕལ་ཆེར་བཟུང་སྟེ་བཙན་པོའི་ཚུལ་དུ་བསྡད་པས། སྔར་ལས་ལྷག་པའི་འཁྲུག་རྩོད་ཆེ་རུ་གྱུར་ཏེ་ལོ་རྒྱུས་སྟེང་དབུ་གཡོ་འཁྲུག་པ་ཞེས་པ་འདི་བྱུང་། མདོར་ན་བན་བོན་དང་རྒྱལ་བློན་བར་གྱི་འགལ་བ་དང་རུས་རྒྱུད་ཚོགས་ཁག་བར་གྱི་འཐབ་རྩོད་ལ་བརྟེན་ནས་བཙན་པོའི་རྒྱལ་ཁབ་འདི་ཁ་ཐོར་དགུ་ཐོར་དུ་སོང་བ་མངོན་གསལ་རེད།   བན་བོན་དང་རྒྱལ་བློན་བར་གྱི་འགལ་ནི་ཁྲི་རལ་གྱི་དུས་སུ་བྲན་ཀ་དཔལ་ཡོན་དང་འབྲོ་ཁྲི་གསུམ་རྗེ་སྟག་སྣང་གཉིས་ཅབ་སྲིད་ཀྱི་བློན་ཆེན་དུ་བསྐོས་ཡོད་ནའང་། བྲན་ཀ་དཔལ་ཡོན་གྲྭ་བ་ཡིན་སྟབས་འབྲོ་ཁྲི་གསུམ་རྗེ་ལས་བཙུགས་ཆེ་བ་བྱས་པ་ནི་འབྲོ་ཁྲི་གསུམ་རྗེ་ལྷ་སར་མི་བཞུགས་པར་མཚོ་སྔོན་ཁུལ་དུ་གནས་བཅའ་བས་ཀྱང་ཞེས་ནུས་པ་ཡིན། འབྲོ་ཁྲི་གསུམ་རྗེ་དང་དབའས་རྒྱལ་ཏོ་རེ་སྟག་སྣ་གཙོས་བླུན་པོ་ཚོས་”ཆབ་སྲིད་ཆོས་དང་བསྟུན་དབང་དགེ་འདུན་ལ་ཕུལ་”ཞེས་མི་དགའ་བས་རྣམ་འགྱུར་བསྟན་པ་དང་། མི་སྐྱའི་བློན་པོའི་ངོར་ཁྲི་རལ་གྱིས་སངས་རྒྱས་ཆོས་ལུགས་ལ་དད་པ་བྱེད་པ་ཡོན་ཏན་ཡིན་ནའང་ཆོས་ལུགས་དེའི་ཆབ་སྲིད་ལ་རྔམ་པའི་གྲྭ་བ་རྣམས་ཡན་གར་འཇོག་པ་ནི་དགེ་མིན་སྐྱོན་དུ་མཐོང་ནས་”ཆབ་སྲིད་ཀྱི་དབང་བཙུན་པ་གཏད་”ཅེས་རྒྱལ་བོ་སྐྱོན་བརྗོད་བྱས་པ་སོགས་ཀྱིས་རྒྱལ་བློན་དང་བན་བོན་བར་གྱི་འགལ་བ་རགས་ཙམ་ཞིག་མཚོན་པ་ཡིན།   རུས་རྒྱུད་བར་གྱི་འཐབ་རྩོད་ནི་འབྲོ་དང་དེའི་ཕྱོགས་གཏོགས་ཀྱིས་སྤུར་རྒྱལ་གྱི་གདུང་རྒྱུད་དངོས་ཡིན་པར་ཆ་འཇོག་བྱས་ནས་བོད་ཀྱི་ངོས་འཛིན་བྱས་པ་དང་། དབའས་དང་དེའི་ཕྱོགས་གཏོགས་ཀྱིས་འོད་སྲུང་སྤུ་རྒྱལ་གྱི་གདུང་རྒྱུད་དངོས་མིན་པས་ཁོང་ལ་བོད་ཀྱི་རྒྱལ་བོའི་ཁྲི་ལ་འཁོད་པའི་ཅེས་རྩོད་པ་བྱས་པས་མཚོན་པར་ནུས།   མཐར་དང་འབྲོ་དང་དབའས་གཉིས་ཀྱི་བར་དབུས་སུ་འཁྲུག་ཟིང་སླང་། གྱོད་གཞི་དེ་རིམ་བཞིན་ཁམས་དང་ཨ་མདོ་བརྒྱུད་ནས་བོད་བཙན་པོའི་རྒྱལ་ཁབ་ཀྱི་བྱང་ཤར་དང་ཤར་ལྷོའི་མཐའ་ཁུལ་དུ་ཡོད་པའི་དམག་དཔུང་ནང་དུ་མཆེད་དེ་དམག་དཔུང་གཅིག་གིས་འབྲོའི་དར་ཆ་ཁྱེར། གཅིག་གིས་དབའས་དར་ཆ་ཁྱེར་ནས་བོད་ཀྱི་དམག་གིས་ཕྱིའི་དགྲ་ལ་འཐབ་དགོས་པ་སོ་སོའི་ལས་འགན་ཡིན་པ་བརྗེད་དེ་ནང་འཁྲུགས་དུས་སུ་འདའ་བར་གྱུར། འདིའི་རྒྱུ་རྐྱེན་ཡང་བོད་དབུས་སུ་ཁྲི་འོད་སྲུང་གདུང་རྒྱུད་ངོ་མ་ཡིན་མིན་དང་། སྐུ་ན་མ་སོན་པའི༷་རྐྱེན་གྱིས་རྒྱུན་རིང་བར་སྲིད་གཞུང་གི་ཆབ་སྲིད་གཞི་རྩ་བརྟན་པོར་ཚུགས་མ་ཐུབ་པ་དང་། རྒྱལ་བོ་ཁྲི་དར་མ་དམར་གསོད་བཏང་བའི་རྐྱེན་གྱིས་རྒྱལ་ཁྲིམས་ཉམས་པ། ལུང་ཁོག་སོ་སོས་འབྲོ་དབའས་གཉིས་ཀྱི་རྗེས་སུ་རྒྱུགས་ཏེ་འཁྲུགས་ནས་ཡུལ་སོ་སོར་བགོས་པའི་གནས་ཚུལ་རིམ་ཐོན་ཏེ་བོད་རྒྱལ་ཁབ་ཆེན་པོ་སིལ་བུར་འཐོར་བ་ནི་སྨོས་མ་དགོས་སོ།