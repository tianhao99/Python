བཀྲ་ཤིས་རྟགས་བརྒྱད་ཀྱི་རི་མོ་དང་དེའི་མཚོན་དོན།
གངས་ཅན་བོད་ཀྱི་གཙུག་ལག་ཁང་དང་། དགོན་པ། ལྷ་ཁང་། གྲོང་ཁྱིམ། སྦྲ་གུར། ཡོ་བྱད། ཅ་ལག་སོགས་ཀྱི་སྟེང་དུ་བོད་རང་གི་ཁྱད་ཆོས་ལྡན་པའི་རྒྱན་རིས་བཀྲ་ཤིས་རྟགས་བརྒྱད་ཀྱི་རི་མོ་བཀོད་པ་ཧ་ཅང་ཁྱབ་ཆེ་བ་ནི།གཙོ་བོར་ཁ་དཔེར“བོད་རྟེན་འབྲེལ་གྱི་བདག་པོ”ཟེར་བ་ལྟར་། ཚེ་རིང་ཞིང་ནད་མེད་པ། རྒྱལ་ཁམས་བདེ་ཞིང་ལོ་ཕྱུགས་ལེགས་པ་སོགས་བཀྲ་ཤིས་རྟེན་འབྲེལ་ལེགས་པའི་མཚོན་བྱེད་ཅིག་ཏུ་ངོས་འཛིན་ཀྱིན་ཡོད་པ་དང་།སངས་རྒྱས་ཆོས་ལུགས་ཀྱི་ནང་དོན་ལྟར་ན། སྔོན་སངས་རྒྱས་བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་སྐབས་ལྷའི་དབང་བོ་བརྒྱ་བྱིན་དང་ཚངས་པ་སོགས་ཀྱིས་སངས་རྒྱས་ཀྱི་དབུའི་སྟེང་ལ་གདུགས་ཕུབ་པ་དང་བསྙེན་བཀུར་དང་མཆོད་པའི་ཚུལ་དུ་བཀྲ་ཤིས་པའི་རྟགས་བརྒྱད་པོ་དེ་ཕུལ་བ་ལ་བརྟེན་ནས་འབྲས་བུ་བཀྲ་ཤིས་དགེ་མཚན་མང་པོ་ཞིག་བྱུང་ཞིང་། སྟོན་པས་ཀྱང་འཇིག་རྟེན་ཀུན་ལ་བཀྲ་ཤིས་པར་བྱས་ཏེ་མ་འོངས་པ་ན་ཡང་དེ་ལྟར་བཀྲ་ཤིས་པ་འབྱུང་བའི་རྫས་སུ་བྱིན་གྱིས་བརླབས་པ་ལྟར་དེང་གི་བར་རྟགས་བརྒྱད་པོ་དེ་བཀྲ་ཤིས་པའི་རྟེན་འབྲེལ་ལ་མཆོད་པར་བྱ་བའི་སྲོལ་མ་ཉམས་པར་ཡོད་ལ། གཞན་སངས་རྒྱས་ཀྱི་སྐུ་གསུང་ཐུགས་དང་འཕྲིན་ལས་ཀྱི་ཡོན་ཏན་ཡང་མཚོན་པ་ཡིན།