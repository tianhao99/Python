༄༅།། གཞིས་ཀ་རྩེའི་གནམ་གྲུ་འབབ་ཐང་དེ་བོད་ལྗོངས་ཀྱི་གནམ་གྲུ་འབབ་ཐང་ཨང་ལྔ་པར་འགྱུར་རེ་ཡོད་པ།
ཚེས་༢༩ཉིན་གྱི་སྔ་དྲོར། བོད་ལྗོངས་གཞིས་ཀ་རྩེའི་ལྕགས་འདམ་ཞང་དུ་གཞིས་ཀ་རྩེའི་ཞི་བདེའི་གནམ་གྲུ་འབབ་ཐང་རྒྱ་བསྐྱེད་པའི་ལས་གཞི་འགོ་རྩོམ་པའི་མཛད་སྒོ་བསྡུས་ལ། ལོ་གཉིས་འགོར་རྗེས། གནམ་གྲུ་འབབ་ཐང་འདི་བོད་ལྗོངས་ཀྱི་དམངས་སྤྱོད་གནམ་གྲུ་འབབ་ཐང་ཨང་ལྔ་པར་འགྱུར་རེ་ཡོད་པ་རེད།　 
གཞིས་ཀ་རྩེའི་ཞི་བདེའི་གནམ་གྲུ་འབབ་ཐང་རྒྱ་བསྐྱེད་པའི་ལས་གཞི་ནི་ལོ་ལྔ་ཚན་བཅོ་ལྔ་པའི་སྐབས་སུ་རྒྱལ་ཁབ་ཀྱིས་མ་དངུལ་སྒོར་དུང་ཕྱུར་༧༠༠བཏང་ནས་བོད་ལྗོངས་སུ་འཛུགས་སྐྲུན་བྱེད་རྩིས་ཡོད་པའི་ལས་གཞི་གཙོ་བོ་༡༨༠གྲས་ཀྱི་གཅིག་ཡིན་ལ། ལས་གཞི་འདིར་མ་དངུལ་སྒོར་དུང་ཕྱུར་༤.༨གཏོང་རྒྱུ་རེད། 
　　ས་བབ་མཐོ་ཚད་ལ་མཚོ་ངོས་ལས་སྨི་༣༧༨༢ཡོད་པའི་གཞིས་ཀ་རྩེའི་ཞི་བདེའི་གནམ་གྲུ་འབབ་ཐང་ནི་གྲོང་ཁྱེར་གཞིས་ཀ་རྩེ་དང་བར་ཐག་སྤྱི་ལེ་༤༨ཡོད་ཅིང་། གནམ་གྲུ་འབབ་ཐང་རྒྱ་བསྐྱེད་པའི་ལས་གཞི་འདི་ལོ་གཉིས་ཀྱི་ནང་ལེགས་འགྲུབ་ཡོང་རྒྱུ་དང་། ལེགས་འགྲུབ་བྱུང་རྗེས་དམངས་སྤྱོད་གནམ་གྲུ་འབབ་ཐང་ཞིག་ཏུ་འགྱུར་རྒྱུ་རེད། 
དམངས་སྤྱོད་མཁའ་འགྲུལ་ཀུང་སིའི་བོད་ལྗོངས་ཡན་ལག་ཁང་གི་འགན་འཛིན་ཞུས་པོ་ཡིས་འདི་སྐད། ཞི་བདེའི་གནམ་གྲུ་འབབ་ཐང་འདི་རྒྱ་བསྐྱེད་རྗེས་བོད་ལྗོངས་ཀྱི་དམངས་སྤྱོད་གནམ་གྲུ་འབབ་ཐང་ཨང་ལྔ་པར་འགྱུར་རྒྱུ་རེད་ཅེས་བཤད་བྱུང་། 
 ད་ཆ་བོད་ལྗོངས་སུ་ལྷ་སའི་གོང་དཀར་གནམ་གྲུ་འབབ་ཐང་དང་། ཉིང་ཁྲིའི་སྨན་གླིང་གནམ་གྲུ་འབབ་ཐང་། ཆབ་མདོའི་སྤང་མདའ་གནམ་གྲུ་འབབ་ཐང་བཅས་ཡོད་པ་ཕུད། ༢༠༠༦ལོར་འཆར་འགོད་བྱས་ཤིང་༢༠༠༧ལོར་ལས་འགོ་བརྩམས་པའི་མངའ་རིས་གནམ་གྲུ་འབབ་ཐང་དེ་ད་ཆ་བདེ་བླག་ངང་འཛུགས་སྐྲུན་བྱེད་བཞིན་པའི་སྒང་ཡིན་ལ། ༢༠༡༡ལོར་དངོས་སུ་ཤར་གཏོང་བྱེད་རྒྱུ་རེད། 
གཞིས་ཀ་རྩེ་ནི་བོད་ལྗོངས་ཀྱི་གྲོང་ཁྱེར་གཉིས་པ་ཡིན་ཞིང་། དེར་པཎ་ཆེན་རིན་པོ་ཆེའི་གདན་ས་བཀྲ་ཤིས་ལྷུན་པོ་དང་། འཛམ་གླིང་གི་ཡང་རྩེ་རི་བོ་ཇོ་མོ་གླང་མ། ས་སྐྱ་དགོན་པ་དང་རྒྱལ་རྩེའི་དཔལ་འཁོར་ཆོས་སྡེ་སོགས་གནས་ཆེན་མི་ཉུང་བ་ཡོད། 
བོད་ལྗོངས་ནི་གནའ་ནས་བཟུང་རྒྱལ་སྤྱིའི་སྟེང་གི་གནམ་གྲུ་གཏོང་དཀའ་བའི་ས་ཁུལ་ཞིག་ཡིན་མོད། འོན་ཀྱང་༡༩༦༥ལོར་ཀྲུང་གོས་བོད་ལྗོངས་སུ་མཁའ་ལམ་གཏོད་ཐུབ་པ་བྱུང་བ་རེད།  ལྷ་སའི་གོང་དཀར་གནམ་གྲུ་འབབ་ཐང་དེ་ཐེངས་མང་པོར་རྒྱས་སྐྲུན་བྱས་པ་བརྒྱུད་ད་ཆ་ཀྲུང་གོའི་ས་བབ་མཐོ་ཤོས་ཡིན་པའི་དེང་རབས་ཅན་གྱི་གནམ་གྲུ་འབབ་ཐང་ཞིག་ཏུ་གྱུར་ཡོད་ཅིང་། གནམ་གྲུ་འབབ་ཐང་དེ་བཙུགས་ནས་ད་སྔའི་བར་ཁྱོན་བསྡོམས་གནམ་གྲུ་ཐེངས་ཁྲི་༦ཙམ་འབབ་འཕུར་དང་། རྒྱལ་ཁབ་ཕྱི་ནང་གི་མགྲོན་པོ་ཁྲི་༩༠༠ལྷག་ཕར་སྐྱེལ་ཚུར་བསུ་བྱས་ཡོད་པ་རེད།