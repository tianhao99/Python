༄༅།། རྨ་བྱ་ཁ་འབབ། 《ཆུ་བོ་སིན་དྷུ།》
དེ་ནི་ཁ་འབབ་ཆུ་བོ་བཞིའི་ཡ་གྱལ་ཞིག་ཡིན་ལ་ལེགས་སྦྱར་སྐད་དུ་ཆུ་བོ་སིན་དྷུ་ཞེས་བརྗོད། ཆུ་བོ་འདི་ནི་གངས་མཚོའི་ལྷོ་ཡི་ལང་ཀ་པུ་རང་གི་ཕུ་རི་བྲག་རྨ་བྱའི་ཁ་འདྲ་བ་ནས་ཐོན་ཏེ་སྤུ་ཧྲེང་ཚོ་དྲུག་དང་འཁོར་ཆགས་ཞེར། སླེ་མི། འོམ་ལྷོ་བཅས་བརྒྱུད་དེ་བལ་ཡུལ་ཛུམ་ལང་། ཀར་ན་ལི་བརྒྱུད་ནས་རྒྱ་གར་གྱི་ཨུ་ཏར་པར་སྡེ་ཤ་དང་། བྷི་ཧར་གྱི་གཞུང་གཤགས་ནས་བྷེ་གོལ་བརྒྱུད་དེ་འབང་ལ་སྡེ་ཤའི་ཌ་ཀ་ནས་བྷེ་གོལ་མཚོ་ཁུག་ཏུ་འབབ་ཅིང་མཐར་ཧིན་རྡུ་རྒྱ་མཚོ་ཆེན་པོར་ཆུ་བཞི་ལྷན་དུ་འདས་པའོ། 
མདོར་ན་རྒྱ་གར་ཤར་ནུབ་ཀྱི་མཚོ་ཁུག་རེ་ལ་ཁ་འབབ་ཀྱི་ཆུ་བོ་གཉིས་རེ་འབབ་ཀྱི་ཡོད་ཅིང་། དོན་དུ་ཁ་འབབ་ཀྱི་ཆུ་བཞི་ལྷན་དུ་འདུས་ཏེ་ཧིན་རྡུ་རྒྱ་མཚོར་འབབ་པ་ནི་འཛམ་གླིང་ཞི་བའི་རྒྱ་མཚོ་ཆེན་པོའི་གཙོ་གནད་གལ་འགངས་ཆེ་བའི་ཆུ་ཡི་གཏེར་མཛོད་ཡིན་ཞེས་རྒྱལ་སྤྱིའི་མཁས་བརྩོན་རྣམས་ཀྱིས་ངོས་འཛིན་གནང་གིན་ཡོད་པ་མ་ཟད་བསྔགས་བརྗོད་ཀྱང་མཛད་ཡོད་དོ།
དེ་ལྟར་སྟོད་མངའ་རིས་ཁུལ་གྱི་གངས་མཚོའི་གནས་དེ་ནས་ཁ་འབབ་ཀྱི་ཆུ་བོ་བཞི་ཡོངས་གྲགས་སུ་ཕྱོགས་བཞི་ལ་འབབ་ནས་མཐར་རྒྱ་གར་ཞི་བའི་རྒྱ་མཚོ་ཆེན་པོར་འགྲོ་བ་ལ་ཡང་།
 གངས་མཚོའི་ཕྱོགས་བཞིའི་ཁ་འབབ་ནི། 
 གླིང་བཞི་སྐྱོང་བའི་ཚུལ་དུ་འབབ།
འབྱུང་བ་གངས་ཅན་བོད་ནས་བྱུང་། 
 གྲགས་པ་འཛམ་གླིང་སྤྱི་ལ་ཁྱབ།
 ཅེས་གསུངས་ལ་མངའ་རིས་དམངས་ཁྲོད་ཀྱི་གཏམ་རྒྱུད་བཤད་སྲོལ་ལའང་འདི་ལྟར་ཡོད་དེ། གླང་ཆེན་ཁ་འབབ་གུ་གེ་གཞུང་ལ་འབབ། གུ་གེ་སྟོབས་འབྱོར་ཆེ་བ་དེ་ནས་བྱུང་། སེང་གེ་ཁ་འབབ་ལ་དྭགས་ཡུལ་ལ་འབབ། ལ་དྭགས་དཔའ་རྩལ་ཆེ་བ་དེ་ནས་བྱུང་། རྟ་མཆོག་ཁ་འབབ་གྲོ་ཤོད་གཞུང་ལ་འབབ། པུར་མོ་ཁ་དོག་མཛེས་ལྡན་དེ་ནས་བྱུང་། ཞེས་ཆུ་རེས་ཁྱད་ཆོས་རེ་འདོན་པ་ཡིན་ནོ།།