༄༅།།ལོ་སུམ་ཅུའི་རིང་བོད་ལྗོངས་ཀྱི་ལྗོངས་རྒྱུའི་ལས་རིགས་འཕེལ་རྒྱས་ཕྱིན་པའི་སྐོར།
སྒྱུར་བཅོས་སྒོ་དབྱེའི་དཔྱིད་རླུང་ལ་བརྟེན་ནས་ལྗོངས་རྒྱུའི་ལས་རིགས་གོམ་པ་སྤོ་འགོ་བཙུགས་པ། ༡༩༨༠ལོའི་ལོ་འགོར་ཀྲུང་དབྱང་གི་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་དང་པོ་འཚོགས་རྗེས་རང་ལྗོངས་ཀྱི་ལྗོངས་རྒྱུའི་ལས་རིགས་གོམ་པ་སྤོ་འགོ་བཙུགས་ཤིང་། དེ་བས་ལེགས་པའི་སྒོ་ནས་ལྗོངས་རྒྱུའི་ལས་རིགས་འཕེལ་རྒྱས་གཏོང་ཆེད་རང་སྐྱོང་ལྗོངས་ཀྱིས་བོད་ཀྱི་ལྗོངས་རྒྱུ་སྤྲོ་གསེང་ལྟ་སྐོར་བྱ་གཞག་ཅུས་དང་ཀྲུང་གོ་རྒྱལ་སྤྱིའི་ལྗོངས་རྒྱུ་ལས་དོན་ཁང་ལྷ་ས་ཡན་ལག་ཁང་བཙུགས་པ་དང་ལོ་དེ་རང་ལ་ས་ཁོངས་ཕྱི་རོལ་གྱི་ལྗོངས་རྒྱུ་བ་མི་ཐེངས་༡༠༥༩ལ་སྣེ་ལེན་ཞུས་པ་དེ་ནི་བོད་ཞི་བས་བཅིངས་འགྲོལ་བཏང་བ་ནས་༡༩༧༩ལོ་བར་ཕྱི་རྒྱལ་བར་སྣེ་ལེན་ཞུས་པའི་མི་འབོར་གྱི་ལྡབ་༤༠ལྷག་ཙམ་ཡིན།   
      ༡༩༨༤ལོར་ཀྲུང་དབྱང་གི་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་གཉིས་པ་འཚོགས་རྗེས་ཀྲུང་དབྱང་གིས་བོད་ལ་མ་འཇོག་བྱེད་ཤུགས་ཆེ་རུ་བཏང་བ་དང་བོད་སྐྱོར་རྣམ་གྲངས་ཁག་༤༣ལག་བསྟར་བྱས་ཡོད།   དེའི་ནང་གསོལ་མགྲོན་ཁང་༨གསར་བསྐྲུན་བྱས་པ་དེ་དག་ལྗོངས་རྒྱུའི་སྣེ་ལེན་ཐད་སྤྱད་ཡོད།   དེ་རྗེས་རྒྱལ་སྲིད་སྤྱི་ཁྱབ་ཁང་གིས་བོད་ཀྱི་ལྗོངས་རྒྱུའི་བྱ་གཞག་འཕེལ་རྒྱས་གཏོང་རྒྱུའི་སྐོར་གྱི་རྒྱལ་ཁབ་ལྗོངས་རྒྱུ་ཅུས་དང་བོད་རང་སྐྱོང་ལྗོངས་མི་དམངས་སྲིད་གཞུང་གི་སྙན་ཞུ་མཆན་བཀོད་བརྒྱུད་སྤྲོད་བྱས་པ་དང་འབྲེལ་བྱེད་ཐབས་རབ་དང་རིམ་པ་སྤྱད་དེ་བོད་ཀྱི་ལྗོངས་རྒྱུའི་ལས་རིགས་འཕེལ་རྒྱས་འགྲོ་རྒྱུར་མུ་མཐུད་སྐུལ་འདེད་བཏང་ཡོད། ༡༩༨༧ལོར་སླེབས་སྐབས་ས་ཁོངས་ཕྱིའི་ལྗོངས་རྒྱུ་བ་སྣེ་ལེན་ཞུ་ཚད་མི་ཐེངས་ཁྲི་༦ལྷག་ཙམ་ལོན་ཡོད། 
       ལྗོངས་རྒྱུ་འཕེལ་རྒྱས་མགྱོགས་པོ་འགྲོ་བའི་ལམ་སྲོལ་ཐོག་སྐྱོད་པ་དང་བོད་དུ་ལྗོངས་རྒྱུར་ཡོང་མཁན་ཁྲི་བརྒྱ་ལས་བརྒལ་བ། ༡༩༩༡ལོ་ནས་༢༠༠༥ལོ་བར་ནི་བོད་ཀྱི་ལྗོངས་རྒྱུ་འཕེལ་རྒྱས་འགྲོ་མགྱོགས་པའི་དུས་ཡིན། ཀྲུང་དབྱང་གི་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་གསུམ་པ་དང་བཞི་པས་བོད་ཀྱི་ལྗོངས་རྒྱུའི་ལས་རིགས་འཕེལ་རྒྱས་གཏོང་རྒྱུ་དེ་གཙོ་གནད་ལ་བརྩིས་ནས་བཀོད་སྒྲིག་གནང་ཡོད།    རང་སྐྱོང་ལྗོངས་ཏང་ཨུད་དང་སྲིད་གཞུང་གིས་ལྗོངས་རྒྱུའི་ལས་རིགས་འཕེལ་རྒྱས་གཏོང་རྒྱུར་ཚད་མཐོའི་མཐོང་ཆེན་གནང་བ་དང་ལེགས་ཆའི་ཐོན་ལས་ཡིན་པའི་ལྗོངས་རྒྱུའི་ལས་རིགས་དེ་ཆེ་ལ་སྟོབས་དང་ལྡན་པ་ཞིག་ཡོང་བ་བྱས་ཡོད།   དེ་དང་ཆབས་ཅིག་རྒྱལ་ཁབ་ལྗོངས་རྒྱུ་ཅུས་ཀྱིས་ལྗོངས་རྒྱུའི་སྣེ་ཤན་པར་བརྟེན་ནས་བོད་ལ་རོགས་སྐྱོར་བྱེད་པའི་བྱ་ཐབས་སྤྱད་དེ་བོད་ཀྱི་སྣེ་ཤན་པའི་དཔུང་ཁག་འཛུགས་
སྐྱོང་བྱ་རྒྱུར་རྒྱབ་སྐྱོར་དང་རོགས་རམ་བྱ་རྒྱུའི་བྱེད་ཕྱོགས་བཏོན་པ་དང་རྒྱལ་ཡོངས་ཀྱི་ས་གནས་ཁག་ནས་སྣེ་ཤན་པ་བོད་དུ་བསྐྱོད་རྒྱུ་སྒྲིག་འཛུགས་བྱས་ཤིང་། ༢༠༠༣ལོའི་ཟླ་བ་བཞི་པ་ནས་བཟུང་ལོ་རེར་ཐེངས་རེ་ཡིན་པའི་བོད་སྐྱོར་སྣེ་ཤན་པ་བརྒྱ་རྒྱུན་མི་ཆད་པར་བོད་དུ་ཡོང་བར་བརྟེན་རང་ལྗོངས་ཀྱི་སྣེ་ཤན་པའི་དཔུང་ཁག་འཛུགས་སྐྱོང་རྗེས་སུ་ལུས་པའི་ཁ་ཚ་དགོས་གཏུགས་ཀྱི་དཀའ་ངལ་སེལ་ལ་ལྗོངས་རྒྱུའི་ལས་རིགས་ཧྲིལ་པོ་འཕེལ་རྒྱས་མགྱོགས་སུ་གཏོང་བ་དང་ཞབས་ཞུའི་སྤུས་ཀ་མཐོ་རུ་གཏོང་རྒྱུར་སྐུལ་འདེད་ཀྱི་ནུས་པ་ཡོད།   
       ༢༠༠༤ལོར་ལྗོངས་ཡོངས་སུ་ཁྱོན་བསྡོམས་ལྗོངས་རྒྱུ་བ་མི་ཐེངས་ཁྲི་༡༠༠ལས་ཐེངས་དང་པོ་བརྒལ་ཡོད། ༢༠༠༥ ལོར་ཀྲུང་དབྱང་གིས་བོད་ཀྱི་འཕེལ་རྒྱས་དང་བརྟན་ལྷིང་གི་ལས་དོན་སྔར་བས་ཡག་པོ་བསྒྲུབ་རྒྱུའི་སྐོར་གྱི་བསམ་འཆར་གཤམ་སྤེལ་བྱས་ནས་ལྗོངས་རྒྱུའི་ལས་རིགས་འཕེལ་རྒྱས་ཤུགས་ཆེན་གཏོང་བ་དང་ལྗོངས་རྒྱུ་རྩེ་གྲ་བསྐྱེད་བསྲིང་བྱས་ནས་ལྗོངས་རྒྱུའི་ལས་རིགས་ལ་བརྟེན་ནས་ཞིང་འབྲོག་མང་ཚོགས་ཀྱི་འབབ་འཕར་དང་འབྲེལ་ཡོད་ཐོན་ལས་འཕེལ་རྒྱས་འགྲོ་རྒྱུར་སྐུལ་ཁྲིད་བྱེད་དགོས་པའི་ནན་བཤད་བྱས་ཡོད། རང་སྐྱོང་ལྗོངས་ཏང་ཨུད་དང་སྲིད་གཞུང་གིས་ཀྲུང་དབྱང་གི་དགོངས་དོན་ལ་གཞིགས་ཏེ་ལས་དོན་སྒྲུབ་ཤུགས་ཆེ་རུ་གཏོང་བ་དང་ལྗོངས་རྒྱུའི་ལས་རིགས་མཆོང་སྐྱོད་གསར་པ་ཡོང་རྒྱུར་སྐུལ་འདེད་བཏང་ནས་ལོ་དེ་རང་ལ་བོད་སྐྱོད་ལྗོངས་རྒྱུ་བ་མི་ཐེངས་ཁྲི་༡༨༠ལ་སྣེ་ལེན་ཞུས་ཡོད།
      ལྗོངས་རྒྱུའི་ལས་རིགས་བྱ་འཕུར་བ་ལྟར་འཕེལ་རྒྱས་བྱུང་ནས“རྒྱུན་སྲོལ་ལས་བརྒལ་བ་དང་འབུར་དུ་ཐོན་པ་ལྟ་བུའི”འཕེལ་རྒྱས་འགྲོ་ཚུལ་མངོན་པ། ༢༠༠༦ལོར་རང་སྐྱོང་ལྗོངས་ཏང་ཨུད་ཀྱིས“ཐོན་ལས་དང་པོ་ཆུ་ཚད་དུ་སླེབས་པ་བྱེད་པ་དང་། ཐོན་ལས་གཉིས་པའི་གཙོ་གནད་ལ་དམ་འཛིན་བྱེད་པ། ཐོན་ལས་གསུམ་པ་འཕེལ་རྒྱས་ཤུགས་ཆེན་གཏོང་བ”བཅས་ཀྱི་དཔལ་འབྱོར་འཕེལ་རྒྱས་ཀྱི་འཐབ་ཇུས་བཏོན་པ་མ་ཟད། ལྗོངས་རྒྱུའི་ལས་རིགས་དེ་ཐོན་ལས་ཆེན་པོ་གསུམ་གྱི་སྣེ་འདྲེན་ཐོན་ལས་ལ་གཏན་འཁེལ་བྱས་ནས་སྲིད་ཇུས་དང་མ་རྩའི་ཐད་ནས་རོགས་སྐྱོར་བྱེད་ཤུགས་ཆེ་རུ་བཏང་ཡོད། ལྷག་པར་དུ་མཚོ་བོད་ལྕགས་ལམ་ཐོག་མེ་འཁོར་ཤར་གཏོང་ཐུབ་རྗེས་རང་ལྗོངས་ཀྱི་ལྗོངས་རྒྱུའི་ལས་རིགས་དེ་བས་ཀྱང་བྱ་འཕུར་བ་ལྟར་འཕེལ་རྒྱས་བྱུང་བ་དང་ལྗོངས་རྒྱུ་བ་མི་ཐེངས་ཁྲི་༢༠༠ལས་བརྒལ་ནས་ཁྲི་༢༥༡.༢ཟིན་པ་དེ་ནི་༡༩༨༠ལོའི་ལྡབ་༧༡༢.༦ཡིན་པ་རེད། ལྗོངས་རྒྱུའི་སྤྱིའི་ཡོང་འབབ་སྒོར་དུང་ཕྱུར་༢༧.༧ཟིན་པ་དེ་ལྗོངས་ཡོངས་ཀྱི་ཐོན་སྐྱེད་ཀྱི་སྤྱིའི་རིན་ཐང་གི་༩.༦%དང་མཚུངས་ཡོད།   
    2007ལོར་རང་སྐྱོང་ལྗོངས་མི་དམངས་སྲིད་གཞུང་གིས《ལྗོངས་རྒྱུའི་ལས་རིགས་སྔར་བས་མགྱོགས་མྱུར་འཕེལ་རྒྱས་གཏོང་རྒྱུའི་སྐོར་གྱི་ཀྲུང་གུང་བོད་རང་སྐྱོང་ལྗོངས་ཨུ་ཡོན་ལྷན་ཁང་དང་བོད་རང་སྐྱོང་ལྗོངས་མི་དམངས་སྲིད་གཞུང་གི་གཏན་འབེབས》དངོས་སུ་བཏོན་པ་མ་ཟད་བོད་ཀྱི་ལྗོངས་རྒྱུའི་ཐོན་ལས་འཕེལ་རྒྱས་ཀྱི་ཚོགས་ཆེན་སྐབས་དང་པོ་སྐོང་ཚོགས་བྱས་ནས“ལྗོངས་རྒྱུ་ཆེན་པོ་དང་། ཐོན་ལས་ཆེན་པོ། འཕེལ་རྒྱས་ཆེན་པོ”བཅས་ཀྱི་བླང་བྱ་བཏོན་པ་དང་ལྗོངས་རྒྱུའི་ལས་རིགས་འདི་ཉིད་རང་ལྗོངས་ཀྱི་གཙོ་ཁྲིད་ཐོན་ལས་ལ་བསྐྱེད་བསྲིང་བྱེད་པའི་འཕེལ་རྒྱས་ཀྱི་དམིགས་ཚད་གཏན་འཁེལ་བྱས་པས་ལྗོངས་རྒྱུའི་ལས་རིགས་འཕེལ་རྒྱས་འགྲོ་ཆེད་ཁ་ཕྱོགས་གསལ་སྟོན་བྱས་ཡོད། 
    ལོ་དེ་རང་དུ་བོད་ཀྱི་ལྗོངས་རྒྱུའི་ལས་རིགས་དེ་༢༠༠༦ལོར་འཕེལ་རྒྱས་མགྱོགས་ཙམ་ཕྱིན་པའི་རྨང་གཞིའི་ཐོག་སླར་ཡང་ཚད་གཞི་མཐོ་པོས་འཕེལ་རྒྱས་ཕྱིན་ནས་ཡོང་འབབ་འཕར་བ་དེ་མི་གྲངས་འཕར་བ་ལས་བརྒལ་ཏེ་སྤུས་ཚད་ལེགས་གཏོང་དང་ཕན་འབྲས་ཆེ་རུ་གཏོང་བའི་དམིགས་ཚད་ལ་སླེབས་ནས་རིམ་རྩིས་བྱས་ན་ལོ་ཧྲིལ་པོར་རྒྱལ་ཕྱི་རྒྱལ་ནང་གི་ལྗོངས་རྒྱུ་བ་མི་ཐེངས་ཁྲི་༤༠༢ལ་སྣེ་ལེན་བྱས་པ་དེ་༡༩༨༠ལོ་ལས་ལྡབ་༨༠༠ཙམ་འཕར་བ་དང་ལྗོངས་རྒྱུའི་སྤྱིའི་ཡོང་འབབ་སྒོར་དུང་ཕྱུར་༤༨.༥བྱུང་བ་དེ་༡༩༨༠ལོ་ལས་ལྡབ་༢༢༠༠འཕར་ཡོད། ལྗོངས་རྒྱུའི་སྤྱིའི་ཡོང་འབབ་དེ་ལྗོངས་ནང་ཁུལ་གྱི་GDPཡི་༡༤.༢%དང་མཚུངས་པ་དེ་༡༩༨༠ལོ་ལས་ལྡབ་༧༥ཙམ་འཕར་ཡོད། ལྗོངས་རྒྱུའི་ལས་རིགས་ཀྱིས“ཐོན་ལས་གསུམ་པ”འཕེལ་རྒྱས་ཆེན་པོ་འགྲོ་རྒྱུར་སྣེ་ཁྲིད་བྱས་པས་དཔལ་འབྱོར་དང་སྤྱི་ཚོགས་ཀྱི་ཕན་འབྲས་བཟང་པོ་ཐོན་པ། 
     ལྗོངས་རྒྱུའི་ལས་རིགས་མགྱོགས་མྱུར་འཕེལ་རྒྱས་ཕྱིན་པས་ཐོན་ལས་གསུམ་པ་འཕེལ་རྒྱས་ཆེན་པོ་འགྲོ་རྒྱུར་སྣེ་ཁྲིད་ཐུབ་ཅིང་། ༢༠༠༧ལོའི་བར་ལྗོངས་ཡོངས་སུ་ལྗོངས་རྒྱུའི་ཁེ་ལས་སྣ་ཚོགས་༡༢༡༢ཡོད་པ་དེའི་ཁྲོད་རྒྱལ་སྤྱི་རྒྱལ་ནང་གི་ལྗོངས་རྒྱུའི་ལས་དོན་ཁང་༥༦དང་སྐར་མ་རིམ་པའི་གསོལ་མགྲོན་ཁང（མགྲོན་ཁང）༨༨ཡོད་པར་འགྲུལ་ཁང་ཁང་མིག་༦༨༩༤དང་ཉལ་ཁྲི་༡༣༥༤༣ཡོད་པ་དང་། ལྗོངས་རྒྱུའི་རླངས་འཁོར་ཀུང་སི་༡༡ཡོད་པར་ལྗོངས་རྒྱུའི་གནས་གཏན་འཁེལ་གྱི་འཁོར་རིགས་སྣ་ཚོགས་༢༧༧༧ཡོད་པ། ལྗོངས་རྒྱུའི་ཚོང་དོན་ཞབས་ཞུ་ཀུང་སི་༤ཡོད་པ།ལས་རིགས་ཡོངས་ལ་གཏན་འཇགས་རྒྱུ་ནོར་སྒོར་དུང་ཕྱུར་༤༦.༨ལོན་པ། ཐད་ཀར་ལྗོངས་རྒྱུ་ལས་གཉེར་བྱེད་མཁན་མི་ཁྲི་༢.༨༤ཡོད་པ་བཅས་ཡིན། ལྗོངས་ཡོངས་སུ་ལྗོངས་རྒྱུའི་གཉེར་སྐྱོང་ནང་ཞུགས་མཁན་ཞིང་འབྲོག་མང་ཚོགས་ཀྱི་དུད་ཚང་༣༤༨༧༠ཡོད་པ་དང་ལོའི་ཡོང་འབབ་སྒོར་དུང་ཕྱུར་༢.༢ལོན་པ་དང་མི་རེར་ཆ་སྙོམས་ཡོང་འབབ་སྒོར་༦༣༨༣འཕར་སྣོན་བྱུང་ཡོད། 
            ༡༩༨༠ལོ་ནས་༢༠༠༧ལོ་བར་རིམ་རྩིས་བྱས་ན་ལྗོངས་ཡོངས་ཀྱི་ལྗོངས་རྒྱུའི་ཡོང་འབབ་སྒོར་དུང་ཕྱུར་༡༦༦.༥༨ལོན་པ་དང་ལྗོངས་རྒྱུའི་ཡོང་འབབ་ཀྱི་འཕར་ཚད་དེ་ལྗོངས་ཡོངས་ཀྱི་GDPའཕར་ཚད་ལས་༢༣%གྱིས་མཐོ་བ་ཡོད། ལྗོངས་ཡོངས་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་འགྲོ་བའི་འཕེལ་རིམ་ནང་ལྗོངས་རྒྱུའི་ལས་རིགས་ཀྱི་ཡར་འདྲེན་དང་སྣེ་ཁྲིད་ཀྱི་ནུས་པ་ཧ་ཅང་ཆེན་པོ་ཐོན་ཡོད། 
      མིག་སྔར་རང་ལྗོངས་སུ་ཕོ་བྲང་པོ་ཏ་ལས་མཚོན་པའི་རྒྱལ་ཁབ་ཀྱི་A༤རིམ་པའི་ལྗོངས་རྒྱུའི་མཛེས་ལྗོངས་ཁུལ་༨དང་། A༢ རིམ་པའི་ལྗོངས་རྒྱུའི་མཛེས་ལྗོངས་ཁུལ་ ༣     A༡ རིམ་པའི་ལྗོངས་རྒྱུའི་མཛེས་ལྗོངས་ཁུལ་ ༢ རྒྱལ་ཁབ་རིམ་པའི་རང་བྱུང་སྲུང་སྐྱོང་ཁུལ་ ༦ རྒྱལ་ཁབ་ཀྱི་ས་གཤིས་སྤྱི་གླིང་༢ ཀྲུང་གོའི་ཕུལ་བྱུང་ལྗོངས་རྒྱུའི་གྲོང་ཁྱེར་༡བཅས་ཡོད་པ་དང་ལྷ་ས་ལྟེ་བར་བྱས་པ་དང་ལྗོངས་ཡོངས་སུ་ཁྱབ་པའི་ལྗོངས་རྒྱུའི་ཐོན་ཁུངས་གསར་སྤེལ་དང་བེད་སྤྱོད་བྱེད་པའི་རྣམ་པ་ཞིག་ཆགས་ཡོད་ཁར་ལྗོངས་རྒྱུའི་འགྲུལ་ཁུངས་ཁྲོམ་ར་ཡང་འཕེལ་རྒྱས་ཐོག་མར་གཏོང་འགོ་ཚུགས་སྐབས་ཕྱི་རྒྱལ་གྱི་སྐུ་མགྲོན་ཁོ་ནར་སྣེ་ལེན་ཞུ་བའི་རྣམ་པ་ནས་ད་ཆའི་མཐའ་མཚམས་ནས་ཕར་འགྲོ་ཚུར་འོང་བྱེད་མཁན་དང་རྒྱལ་ནང་གི་ཁྲོམ་ར་ཆེན་པོ་གསུམ་གཞི་གཅིག་ཏུ་འདུས་པའི་ལྗོངས་རྒྱུའི་འགྲུལ་ཁུངས་ཀྱི་མ་ལག་བར་འཕེལ་རྒྱས་ཕྱིན་ཡོད།དེ་དང་ཆབས་ཅིག་ད་དུང་ལྷ་སའི་ཞོ་སྟོན་དང་། ཡར་ཀླུང་རིག་གནས་དུས་ཆེན། བྱང་ཐང་གི་རྟ་རྒྱུག་དུས་ཆེན། ཇོ་མོ་གླང་མའི་ལྗོངས་རྒྱུའི་རིག་གནས་དུས་ཆེན་སོགས་མི་རིགས་ཀྱི་ཡུལ་སྲོལ་གོམས་གཤིས་ལྡན་པའི་ལྗོངས་རྒྱུའི་ཐོན་ཟོག་བཏོད་ཡོད།   
      ༢༠༠༨ལོའི་ཟླ་༡༠པ་བར་ལོ་༣༠ཡི་རིང་རྒྱལ་ཕྱི་རྒྱལ་ནང་གི་ལྗོངས་རྒྱུ་བ་ཁྱོན་མི་ཐེངས་ཁྲི་༥༦༧.༤༨ལ་སྣེ་ལེན་ཞུས་པ་དང་ལོ་རེར་ཆ་སྙོམས་༢༩.༨%འཕར་ཡོད།     ལྗོངས་རྒྱུའི་ལས་རིགས་མགྱོགས་མྱུར་འཕེལ་རྒྱས་ཕྱིན་པས་མི་ཕར་འགྲོ་ཚུར་འོང་དང་།དངོས་ཟོག་གཏོང་འདྲེན། མ་དངུལ་འཁོར་རྒྱུག ཆ་འཕྲིན་སྤེལ་རེས་བཅས་ཧ་ཅང་ཆེ་རུ་ཕྱིན་ནས་བོད་ཀྱི་སྒྱུར་བཅོས་སྒོ་དབྱེ་དང་དཔལ་འབྱོར་དང་སྤྱི་ཚོགས་འཕེལ་རྒྱས་འགྲོ་རྒྱུར་སྐུལ་འདེད་ཧ་ཅང་ཆེན་པོ་ཐེབས་ཡོད་པ།