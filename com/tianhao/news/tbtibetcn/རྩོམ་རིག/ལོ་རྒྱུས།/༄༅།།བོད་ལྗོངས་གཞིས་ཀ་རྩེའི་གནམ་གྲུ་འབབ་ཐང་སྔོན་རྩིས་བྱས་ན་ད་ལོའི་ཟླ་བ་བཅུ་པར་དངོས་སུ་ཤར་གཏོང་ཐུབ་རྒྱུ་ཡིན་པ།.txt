༄༅།།བོད་ལྗོངས་གཞིས་ཀ་རྩེའི་གནམ་གྲུ་འབབ་ཐང་སྔོན་རྩིས་བྱས་ན་ད་ལོའི་ཟླ་བ་བཅུ་པར་དངོས་སུ་ཤར་གཏོང་ཐུབ་རྒྱུ་ཡིན་པ།
གསར་འགོད་པས་གོང་ཚེས་ཉིན་ཀྲུང་གོའི་དམངས་སྤྱོད་མཁའ་འགྲུལ་ཀུང་སི་བོད་ལྗོངས་ཡན་ལག་ཅུས་ནས་ཤེས་རྟོགས་བྱུང་གསལ། གཞིས་ཀ་རྩེའི་གནམ་གྲུ་འབབ་ཐང་གི་བསྒྱུར་བཀོད་ལས་གྲྭའི་མིག་སྔའི་འཕེལ་རིམ་བདེ་བླག་ཡིན་ཞིང་། སྔོན་རྩིས་བྱས་ན་ད་ལོའི་སྤྱི་ཟླ༡༠པར་དམངས་སྤྱོད་མཁའ་འགྲུལ་དངོས་སུ་ཤར་གཏོང་ཐུབ་རྒྱུ་རེད།
       དམངས་སྤྱོད་མཁའ་འགྲུལ་ཀུང་སི་བོད་ལྗོངས་ཡན་ལག་ཅུས་ཀྱི་ཅུས་ཀྲང་ཞུས་པོ་ཡིས། གཞིས་ཀ་རྩེའི་གནམ་གྲུ་འབབ་ཐང་གི་བསྒྱུར་བཀོད་ལས་གྲྭར་མ་དངུལ་སྒོར་དུང་ཕྱུར༤.༨༩གཏོང་རྒྱུའི་འཆར་གཞི་ཡོད་ལ། དེ་ནི་སྤྱི་ལོ༢༠༠༩ལོའི་སྤྱི་ཟླ༤པའི་ཚེས༢༩ཉིན་བོད་རང་སྐྱོང་ལྗོངས་ནས་བཀོད་སྒྲིག་བྱས་པའི་ནོར་སྲིད་མ་དངུལ་སྒོར་དུང་ཕྱུར༡.༦བེད་སྤྱོད་བྱས་ནས་གནམ་ཐང་གི་འཛུགས་སྐྲུན་ལས་འགོ་བརྩམས་ཤིང་། སྔོན་རྩིས་བྱས་ན་ད་ལོའི་སྤྱི་ཟླ༩པའི་ནང་འཛུགས་སྐྲུན་ལེགས་གྲུབ་འབྱུང་རྒྱུ་དང་འབྲེལ་སྤྱི་ཟླ༡༠པར་དངོས་སུ་བཀོལ་སྤྱོད་ཐུབ་པ་བྱ་རྒྱུ་ཡིན། ཞེས་གསུངས། 
       སྤྱི་ལོ༢༠༠༡ལོའི་སྔོན་དུ། བོད་ལྗོངས་སུ་ལྷ་སའི་གོང་དཀར་གནམ་གྲུ་འབབ་ཐང་དང་ཆབ་མདོ་སྤང་མདའ་གནམ་གྲུ་འབབ་ཐང་གཉིས་ལས་མེད་ལ། གནམ་གྲུ་འབབ་ཐང་གཉིས་ཀྱི་རྨང་གཞིའི་སྒྲིག་བཀོད་འཛུགས་སྐྲུན་ཐད་ཀྱི་གཞི་ཁྱོན་དང་འགན་སྲུང་ནུས་པའི་ཐད་ཚད་བཀག་ཡོད་ཅིང་། མཁའ་འགྲུལ་ལམ་དང་མཁའ་འགྲུལ་ལས་རེས་ཀྱང་ཅུང་ཉུང་ཉུང་ཡིན་པ་རེད།
        ས་བབ་མཐོ་ཚད་ལ་མཚོ་ངོས་ལས་སྨི་༣༧༨༢ཡོད་པའི་གཞིས་ཀ་རྩེའི་ཞི་བདེའི་གནམ་གྲུ་འབབ་ཐང་ནི་གྲོང་ཁྱེར་གཞིས་ཀ་རྩེ་དང་བར་ཐག་སྤྱི་ལེ་༤༨ཡོད་ཅིང་། ཞི་བདེའི་གནམ་གྲུ་འབབ་ཐང་འདི་འཛུགས་སྐྲུན་ཟིན་རྗེས་བོད་ལྗོངས་ཀྱི་དམངས་སྤྱོད་གནམ་གྲུ་འབབ་ཐང་ཨང་ལྔ་པར་འགྱུར་རྒྱུ་རེད།
       གཞན་ཡང་། ད་ཆ་བོད་ལྗོངས་སུ་ལྷ་སའི་གོང་དཀར་གནམ་གྲུ་འབབ་ཐང་དང་།    ཉིང་ཁྲིའི་སྨན་གླིང་གནམ་གྲུ་འབབ་ཐང་།    ཆབ་མདོའི་སྤང་མདའ་གནམ་གྲུ་འབབ་ཐང་བཅས་ཡོད་པ་ཕུད།   ན་ནིང་གི་སྤྱི་ཟླ༡༠པར། མངའ་རིས་གནམ་གྲུ་འབབ་ཐང་གི་གཙོ་གཟུགས་ལས་གཞི་སྐྲུན་ཚར་བ་མ་ཟད། སྤྱི་ཟླ༡༠པའི་ཚེས༡༣ཉིན་ནས་ཚེས༡༨ཉིན་བར་དུས་ཡུན་ཉིན་ལྔའི་རིང་གནམ་གྲུ་འཕུར་བའི་ཚོད་ལྟའི་ལས་དོན་ཚང་མ་བདེ་བླག་ངང་ནས་ལེགས་གྲུབ་བྱུང་བ་དང་། སྔོན་རྩིས་བྱས་ན་ད་ལོའི་སྤྱི་ཟླ༥པ་ནས་སྤྱི་ཟླ༦པའི་བར། མངའ་རིས་ས་ཁུལ་གྱི་གནམ་གྲུ་འབབ་ཐང་ཐོག་གནམ་གྲུ་འཕུར་ཆོག་མིན་གྱི་ཚོད་ལྟ་བྱེད་པའི་སྐོར་གྱི་ལས་དོན་སྤེལ་རྒྱུ་ཡིན་ཞིང། སྤྱི་ཟླ༧པའི་ཚེས༡ཉིན་ནས་བཟུང་གནམ་གྲུ་དངོས་སུ་ཤར་གཏོང་ཐུབ་པ་བྱེད་རྒྱུ་ཡིན་པ་རེད།