༄༅།།ཀྲུང་གོས་ཀྲུང་ནེ་གཞུང་ལམ་རྒྱས་སྐྲུན་བྱེད་བཞིན་ཡོད།
ཞིན་ཧྭ་གསར་འགྱུར་ཁང་གིས་ཟླ་༨ཚེས་༦ཉིན་སྤེལ་བའི་གནས་ཚུལ་ལྟར་ན། ཀྲུང་གོ་དང་ཨེ་ཤ་ཡ་ལྷོ་མའི་རྒྱལ་ཁབ་ཁག་བར་གྱི་སྐམ་སའི་བགྲོད་ལམ་གཙོ་བོ་ཞིག་སྟེ་ཀྲུང་གོ་དང་ནེ་པ་ལ་བར་གྱི་ཀྲུང་ནེ་གཞུང་ལམ་དེ་ད་ཆ་རྒྱས་སྐྲུན་རྒྱ་ཆེན་པོ་བྱེད་ཀྱིན་ཡོད་ཅིང་། ཀྲུང་གོས་གཞུང་ལམ་དེ་ནི་ཀྲུང་གོ་དང་ནེ་པ་ལ་དང་རྒྱ་གར་སོགས་ཨེ་ཤ་ཡ་ལྷོ་མའི་རྒྱལ་ཁབ་ཁག་བར་ཚོང་ལས་སྤེལ་བའི་ལམ་བུ་གལ་ཆེན་ཞིག་ཏུ་འགྱུར་བའི་རེ་བ་བཅངས་ཡོད་པ་རེད།  
    བོད་ལྗོངས་ཀྱི་ལྷ་ས་དང་ནེ་པ་ལའི་རྒྱལ་ས་ཀ་ཏ་མན་རྡུ་གཉིས་སྦྲེལ་བའི་ཀྲུང་ནེ་གཞུང་ལམ་ནི་༡༩༦༥ལོར་ཤར་གཏོང་བྱུང་བ་ནས་ད་བར་ཀྲུང་གོ་དང་ནེ་པ་ལ་དང་ཨེ་ཤ་ཡ་ལྷོ་མའི་རྒྱལ་ཁབ་ཁག་གཞན་པ་བཅས་བར་གྱི་ཚོང་ལམ་གཙོ་བོ་ཞིག་ཡིན་མོད། འོན་ཀྱང་གཞུང་ལམ་དེ་ཐོག་མར་བསྐྲུན་སྐབས་རིམ་པ་དམའ་ཞིང་ཆ་རྐྱེན་ཞན་པ་དང་། རང་བྱུང་གནོད་འཚེ་འགོག་པའི་ནུས་པ་ཞན་པར་བརྟེན་ཀྲུང་གོ་དང་ཨེ་ཤ་ཡ་ལྷོ་མའི་རྒྱལ་ཁབ་ཁག་བར་གྱི་ཚོང་འགྲུལ་གྱི་དགོས་མཁོ་སྐོང་ཐུབ་ཀྱིན་མེད་པ་རེད།  
  ཀྲུང་ནེའི་མཐའ་མཚམས་འགྲམ་ཞེས་པའི་སརཡོད་པའི་འགག་སྒོའི་བསྡོམས་རྩིས་ལྟར་ན། ༢༠༠༧ལོར་འགག་སྒོ་དེ་བརྒྱུད་ནས་ཕྱིར་གཏོང་ནང་འདྲེན་བྱས་པའི་དངོས་ཟོག་ཏུན་ཁྲི་༧．༦༧ཙམ་དང་། དེའི་རིན་ཐང་ཨ་རིའི་སྒྲོ་ལོ་དུང་ཕྱུར་༢ ．༥༢ཡོད་པ་རེད། ད་ལོའི་ལོ་སྟོད་དུ་ ཕྱིར་གཏོང་ནང་འདྲེན་བྱས་པའི་དངོས་ཟོག་ཏུན་ཁྲི་༣．༥༦དང་། དེའི་རིན་ཐང་ཨ་རིའི་སྒྲོ་ལོ་དུང་ཕྱུར་༡ ．༠༡ཡོད་པ་རེད། 
    བོད་ལྗོངས་གཉའ་ལམ་གྱི་འགག་སྒོའི་འགོ་གཙོ་ཀོ་སཱ་ཡིས་ཕྱིར་གཏོང་ནང་འདྲེན་གྱི་ཉོ་ཚོང་སྐོར་ལ་འདི་སྐད། “ཉོ་ཚོང་འདི་ཙམ་གྱིས་ཀྲུང་གོ་དང་ཨེ་ཤ་ཡ་ལྷོ་མའི་རྒྱལ་ཁབ་ཁག་བར་གྱི་ཉོ་ཚོང་གི་དགོས་མཁོ་དངོས་མཚོན་ཐུབ་ཀྱི་མེད། ”ཅེས་བརྗོད་ཅིང་། ཁོང་གི་ལྟ་ཚུལ་ལྟར་ན། ཀྲུང་གོ་དང་ཨེ་ཤ་ཡ་ལྷོ་མའི་རྒྱལ་ཁབ་ཁག་ནི་འཕེལ་རྒྱས་འགྲོ་བཞིན་པའི་སྒང་ཡིན་པས། ཚོང་ར་རྒྱ་ཆེ་ཞིང་། ཕན་ཚུན་བར་ཚོང་གི་དགོས་མཁོའང་ཆེན་པོ་ཡོད་ལ། རྒྱལ་ཁབ་ཁག་གཉིས་བར་རམ་ཡང་ན་རྒྱལ་ཁབ་འགའི་བར་ཚོང་གི་གོ་སྐབས་ཀྱང་ཆེན་པོ་ལྡན་པར་འདོད།