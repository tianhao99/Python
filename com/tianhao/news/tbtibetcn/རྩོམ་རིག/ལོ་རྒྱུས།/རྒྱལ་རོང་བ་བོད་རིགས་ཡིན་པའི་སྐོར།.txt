རྒྱལ་རོང་བ་བོད་རིགས་ཡིན་པའི་སྐོར།
འདིར་བོད་ཀྱི་སྐད་ཡིག་གི་བྱུང་བ་དང་འབྱུང་འགྱུར་ཤོད་སྐབས་རྒྱལ་མོ་རོང་གི་ལོ་རྒྱུས་དམིགས་བཀར་གྱིས་ཤོད་དགོས་དོན་གང་ཡིན་སྙམ་ན།སྤྱིར་སྐད་ཡིག་དང་ཆོས་ལུགས་གང་འདྲ་ཞིག་ཡིན་རུང་མི་རིགས་ཤིག་དང་མ་འབྲེལ་བའི་སྐད་ཡིག་དང་ཆོས་ལུགས་མེད་པས་དེས་ཀྱང་རྒྱལ་རོང་གི་བོད་རིགས་སྐོར་ཤོད་འོས་པ་དང་།ལྷག་པར་དུ་ལོ་ངོ་བརྒྱ་སྟོང་རིང་ཕྱིར་ནང་གང་དུའང་རྒྱལ་མོ་རོང་གི་མི་རྣམས་བོད་རིགས་ཡིན་མིན་སྐོར་ལ་ལབ་གླེང་ཙམ་བྱུང་མྱོང་མེད་ཀྱང་།བར་སྐབས་ཤིག་ནས་དགོས་པ་དང་དགོངས་པ་གཞི་ཅི་འདྲ་ཞིག་ཡོད་མེད་མི་ཤེས་ཀྱང་མཁས་མིང་འཛིན་པ་རེ་ཟུང་གིས་རྒྱལ་རོང་བ་རྣམས་ཧ་ལམ་བོད་རིགས་མིན་པར་མི་རིགས་གཞན་ཞིག་ཡིན་ཚུལ་གྱི་གླེང་ཕྱོགས་བྱུང་བ་རེད།གོ་ཐོས་སུ་མཁས་པ་དེ་ཚོས་རྒྱལ་རོང་གི་ཡུལ་སྐད་དང་།བོད་ཀྱི་སྤྱི་སྐད་གཏན་ནས་མི་མཁྱེན་ནའང་རྒྱལ་རོང་གི་ཡུལ་སྐད་དང་བོད་ཀྱི་སྤྱི་སྐད་གཉིས་མི་འདྲ་བ་ཙམ་གོ་ཐོས་བྱུང་བ་དེ་རང་རྒྱུ་མཚན་དུ་བཀོད་ནས་བཤད་པ་ལས་རྒྱུ་མཚན་གཞན་གང་ཡང་བཤད་རྒྱུ་བྱུང་མི་འདུག སྐད་བརྡ་མ་འཕྲོད་པ་ཙམ་གྱིས་མི་རིགས་ཐ་དད་དུ་འཇོག་དགོས་ན་གོང་དུ་བཤད་པ་བཞིན་མི་རིགས་དང་ཡི་གེ་གཅིག་པ་ཡིན་པའི་ནང་དུ་ཕན་ཚུན་སྐད་སྒྱུར་མེད་ཚེ་བརྡ་མི་འཕྲོད་པའི་གནས་ཚུལ་ཡོད་པ་དེ་ཚོ་ཀུན་གཞི་ནས་མི་རིགས་ཐ་དད་དུ་བརྩི་དགོས་པས་ཧ་ཅང་མ་ཐལ་ལམ།བོད་རིགས་ཀྱི་ཆ་རྒྱུས་ཡོད་པའི་མི་སུ་འདྲ་ཞིག་རྒྱལ་མོ་རོང་དུ་སླེབས་ན་དེ་གའི་མི་དམངས་ཚོའི་བཟའ་ཆས་གཙོ་བོ་མར་དང་།རྩམ་པ།ནོར་ལུག་གི་ཤ་དང་།བཏུང་བྱའི་གཙོ་བོ་ནི་ཇ་དང་།ནས་ཆང་སོགས་ཡིན་པ་དང་།ཞྭ་གོས་ལྷམ་གསུམ་སོགས་གྱོན་ཆའི་རིགས་དང་།གཡུ་བྱུ་རུ་སྤོས་ཤེལ་གསེར་དངུལ་སོགས་ཀྱི་ལུས་རྒྱན་དང་།དུས་ཆེན་གྱི་སྐབས་ཕོ་མོ་རྒན་གཞོན་མེད་པར་གཟབ་སྤྲོས་དང་བཅས་མཉམ་དུ་འཛོམས་ཞིང་ཐང་དཀྱིལ་དུ་ནས་ཆང་རྫ་མ་མང་པོའི་ཁར་ཁ་བཏགས་ཀྱིས་དཀྲིས་ཤིང་།ནང་དུ་སོག་མ་ཁ་ཤས་བཅུག་ཅིང་ཆང་མཆོད་ཀྱི་བཤད་པ་མཁས་པའི་མི་ཞིག་གིས་དང་པོ་ཆང་མཆོད་ཀྱི་བཤད་པ་གྲུབ་མཚམས་བོད་རིགས་ཀྱི་ས་ཁུལ་གང་སར་དར་ཁྱབ་ཆེ་ཞིང་གནའ་རབས་བོད་ཀྱི་སྐོར་བྲོ་ཞེས་པ་ཕོ་མོ་མང་པོ་ལག་སྦྲེལ་གྱིས་བྲོ་འཁྲབ་པའི་ཞོར་ལ་ནས་ཆང་སྐོར་འཐུང་བྱེད་བཞིན་རྒྱུན་རིང་བྲོ་འཁྲབ་པ་དང་།དེ་བཞིན་ཆོས་ལུགས་ཀྱི་བྱེད་སྒོ་ནི་བོན་ལུགས་ཀྱི་དགོན་པ་དང་།དེ་མིན་ས་དགེ་རྙིང་གསུམ་དགོན་པ་ཁག་གི་ནང་དུ་ཆོས་ལུགས་ཀྱི་བྱེད་སྒོ་སྣ་ཚོགས་ཡོད་པ་མ་ཟད།མི་སེར་ཀུན་གྱི་ཁྱིམ་དུའང་རྟེན་གསུམ་ཡོད་པ་དང་།དེ་དག་ལ་ཕྱག་སྐོར་བྱེད་པ་མཆོད་མེ་སོགས་འབུལ་བ།མི་ཤི་རྗེས་སུའང་དེའི་ཆེད་དུ་ཆོས་ལུགས་ཀྱི་བྱེད་སྒོ་སྤྱི་དང་།རང་གི་འབྱོར་བ་ལ་དཔགས་ཏེ་ཇོ་དར་ཧ་ཅང་མང་པོ་སྤར་ཏེ་རི་ཀླུང་ཀུན་ཏུ་འཛུགས་པ་སོགས་མདོར་ན་ཆོས་འཇིག་རྟེན་གྱི་བྱེད་སྒོ་མཐའ་དག་བོད་རིགས་འཁྲུལ་མེད་ཡིན་པ་ཙམ་མ་ཟད།མིའི་མིང་དང་གོས་རྒྱན་དང་བྱེད་སྒོ་འགའ་ཞིག་ནི་སྔར་སྲོང་བཙན་སྒམ་པོའི་གོང་བོད་ལ་བོན་ཆོས་དར་བའི་སྐབས་མ་གཏོགས་ད་ཆ་བོད་རིགས་ཀྱི་ས་གནས་གཞན་དུ་ནུབ་སྟེ་མཐོང་དཀོན་པའི་རིགས་ཀྱང་ཡོད་པ་དང་།ལྷག་པར་དུ་རྒྱལ་མོ་རོང་གི་མི་རྣམས་ཀྱི་པགས་པའི་མདོག་དང་།གདོང་རུས་ཀྱི་དབྱིབས་ཚུན་ཆད་ཀྱི་ཐོག་ནས་བོད་རིགས་འཁྲུལ་མེད་ཡིན་པ་ལ་ཐེ་ཚོམ་ཙམ་མི་དགོས་པ་ཡིན་ཡང་ཞིབ་འཇུག་མཁན་ཁ་ཤས་ཀྱིས་དགོས་པ་དང་དགོངས་གཞི་ཁྱད་པར་བ་རེ་ལ་བརྟེན་ཏེ་ཐབས་ལམ་སྣ་ཚོགས་ཀྱིས་བསྙོན་དུ་མེད་པའི་བོད་རིགས་རྒྱལ་རོང་པ་རྣམས་སྐད་ཀྱི་རྒྱུ་མཚན་ཙམ་ལ་བརྟེན་བོད་རིགས་བྱིངས་ལས་ཁ་བྲལ་བཏང་སྟེ་ཕྱི་ཚུལ་དུ་མི་རིགས་ཆེ་གེ་མོ་ཞིག་གི་མིང་དངོས་སུ་འདོགས་རྩིས་ཡོད་ཀྱང་དེ་ནི་ཕྱི་ཚུལ་ཙམ་དང་གནས་སྐབས་ཙམ་ལས་རྒྱལ་མོ་རོང་གི་མི་དམངས་ཚུད་པའི་བོད་མི་ཕམ་མོ་ཆེའི་བློ་ལ་མི་འཐད་ངེས་པ་ཡིན་པས་སེམས་ཀྱི་གཏིང་ནས་ནམ་ཡང་ཁས་ལེན་ཐབས་བྲལ་བ་ཡིན།།