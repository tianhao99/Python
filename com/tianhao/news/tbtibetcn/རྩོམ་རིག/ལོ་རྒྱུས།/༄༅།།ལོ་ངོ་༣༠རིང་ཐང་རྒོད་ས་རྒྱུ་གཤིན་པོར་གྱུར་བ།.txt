༄༅།།ལོ་ངོ་༣༠རིང་ཐང་རྒོད་ས་རྒྱུ་གཤིན་པོར་གྱུར་བ།
གཞིས་རྩེ་གྲོང་ཁྱེར་ཉ་མོ་ཤང་ཏང་ཨུད་ཀྱི་ཧྲུའུ་ཅི་མིག་དམར་གྱིས།     ང་ཚོའི་ཉ་མོ་ཤང་དེ་གཞིས་རྩེ་གྲོང་ཁྱེར་གྱི་ཤར་འདབས་སུ་གནས་པ་དང་ཤང་དེ་ཡོངས་སུ་རྨོ་ཞིང་རྒྱ་ཁྱོན་མུའུ་༡༤༢༤༧ཡོད། ལོ་རྒྱུས་ཐོག་ཉ་མོ་དང་ལྕགས་འདམ་རྒྱུད་ཀྱི་ཞིང་ཁུལ་དེ་སྐད་གྲགས་ཡོད་པའི་གྲམ་ཐང་ཡིན་པས་རྨོ་ཞིང་ཕྲན་བུ་ཡོད་པ་དེའི་ཐོན་འབབ་ཀྱང་ཧ་ཅང་དམའ་པོ་རེད། 
      སྒྱུར་བཅོས་སྒོ་དབྱེ་མ་བྱས་གོང་ཉ་མོ་ཤང་གི་མི་རེའི་ལོ་རེའི་ཆ་སྙོམས་ཡོང་འབབ་སྒོར་༤༠༠ཡང་ཟིན་གྱི་མེད། ལོ་ངོ་༣༠ཡི་ནང་བོད་ཀྱི“གཙང་པོ་གཅིག་དང་ཆུ་བོ་གཉིས”ཀྱི་རྣམ་གྲངས་ལག་བསྟར་བྱས་པ་དང་ཆབས་ཅིག་ཉ་མོ་ཤང་གིས་ཞིང་ནང་ཆུ་བེད་གཞི་རྩའི་འཛུགས་སྐྲུན་ཤུགས་ཆེན་བྱས་ནས་ཐང་རྒོད་གསར་སྤེལ་རིམ་གྱིས་བྱས་པས་མིག་སྔར་ཐང་རྒོད་ཆེན་པོ་དེ་ས་རྒྱུ་གཤིན་པོར་གྱུར་ཡོད། ལྷག་པར་དུ་༡༩༩༧ལོ་ནས་བཟུང་གཞིས་རྩེ་གྲོང་ཁྱེར་གྱིས་བདེ་སྐྱིད་ཆུ་ཡུར་ལས་གྲྭ་ལག་བསྟར་ཧུར་ཐག་བྱས་པ་བརྒྱུད་ཉ་མོ་ཤང་གི་གྲོང་ཚོ་༡༠ཡི་ཞིང་སྤྱོད་ཆུ་འདྲེན་དང་མི་ཕྱུགས་འཐུང་ཆུའི་དཀའ་ངལ་ཐག་གཅོད་ཐུབ་ཡོད། 
       ༢༠༠༠ལོ་ནས་བཟུང་ང་ཚོ་ཉ་མོ་ཤང་གིས་ཡང་བསྐྱར་སྔོ་ཚལ་དང་ཀྭ་རིགས་འདེབས་འཛུགས་བྱས་ཡོད། ༢༠༠༤ལོར་ཉ་མོ་ཤང་གིས་མུའུ་༣༠༠ཡོད་པའི་སྤྱི་གནོད་མེད་པའི་ཤིས་ཀྭ་རྟེན་གཞི་དང་གཞི་ཁྱོན་ངེས་ཅན་ལྡན་པའི་སྤུས་ལེགས་སྔོ་ཚལ་འདེབས་འཛུགས་རྟེན་གཞི་བཙུགས་པ་དང་འདེབས་འཛུགས་སྣ་ཁ་༩ནས་༡༤བར་མང་དུ་བཏང་ཡོད། ༢༠༠༦ལོར་བོད་སྐྱོར་མ་དངུལ་སྒོར་ཁྲི་༡༥༠བཏང་ནས་ཉ་མོ་ཤང་ཧོར་ཐག་གྲོང་ཚོར་སྔོ་ཚལ་དྲོད་ཁང་ཆེན་མོ་༩༦གསར་སྐྲུན་བྱས་པ་དང་གཞིས་རྩེ་གྲོང་ཁྱེར་གྱི་ཞིང་ལས་ཚན་རྩལ་དཔེ་སྟོན་རྟེན་གཞི་བཙུགས་ཡོད།འདི་ལོ་ཉ་མོ་ཤང་གི་ཤིས་ཀྭ་ཡུག་འབྲེལ་འདེབས་འཛུགས་རྒྱ་ཁྱོན་མུའུ་༥༠༠ལྷག་ཙམ་ཟིན་ནས་མུའུ་རེ་ནས་ཐོན་འབབ་སྤྱི་རྒྱ་༡༧༥༠ཟིན་པ་དང་སྔོ་ཚལ་འདེབས་འཛུགས་ཀྱི་རྒྱ་ཁྱོན་མུའུ་༡༩༠ཟིན་ནས་དགུན་དུས་ཀྱི་དུས་ཚིགས་ལས་ལྡོག་པའི་སྔོ་ཚལ་མུའུ་རེའི་ཐོན་འབབ་སྤྱི་རྒྱ་༡༠༥༠ཟིན་ཡོད།མིག་སྔར་ང་ཚོ་ཉ་མོ་ཤང་གིས་ཤིས་ཀྭ་འདེབས་འཛུགས་བྱས་པ་དེར་དུད་ཚང་རེར་ཡོང་འབབ་མཐོ་ཤོས་སུ་སྒོར་ཁྲི་༥བྱུང་ཡོད། གཞན་ཡང་གཞིས་རྩེ་གྲོང་ཁྱེར་སྲིད་གཞུང་གིས་ད་དུང་འཁོར་རྒྱུག་མ་དངུལ་སྒོར་ཁྲི་༤༠ལྷག་ཙམ་བཏང་ནས་ལུག་དུས་ཐུང་རྒྱགས་གསོའི་འཆར་འགོད་ལག་བསྟར་བྱས་པ་དང་འདི་ལོ་ཤང་དེ་ཡོངས་ནས་ཁྱོན་གྲོང་ཚོ་༥ཡི་དུད་ཚང་༡༡༣རྣམ་གྲངས་དེའི་ནང་ཞུགས་ཡོད།
      ཐང་རྒོད་དེ་ས་རྒྱུ་གཤིན་པོར་འགྱུར་བ་བྱ་ཆེད་ང་ཚོའི་ཤང་གིས་སྔོ་ཚལ་དང་ཤིས་ཀྭ་འདེབས་འཛུགས་བྱ་རྒྱུ་འཕེལ་རྒྱས་བཏང་བ་དང་ཕྱོགས་མཚུངས་ད་དུང་རྒྱ་ཆེའི་མང་ཚོགས་ཚོར་རྨོ་བསྐྱུར་ནགས་གསོ་བྱ་རྒྱུ་དྲིལ་བསྒྲགས་བྱས་པ་དང་སྦྲགས་སྣོད་བཅུད་སྐྱིན་ཚབ་མ་དངུལ་དོན་འཁྱོལ་ཧུར་ཐག་བྱས་ཏེ་ཆུ་བེད་ཀྱི་རྨང་གཞིའི་འཛུགས་སྐྲུན་ཤུགས་ཆེན་བྱས་ཡོད།
    སྒྱུར་བཅོས་སྒོ་དབྱེ་བྱས་པའི་ལོ་ངོ་༣༠ཡི་ནང་ང་ཚོའི་ཤང་ལ་ཡང་སྒྱུར་བཅོས་སྒོ་དབྱེའི་སྲིད་ཇུས་བཟང་པོ་དང་བསྟུན་ནས་གནམ་ས་བླ་འོག་ཏུ་འགྱུར་བ་ལྟ་བུའི་འགྱུར་ལྡོག་བྱུང་ཡོད་ཅིང་།དེ་སྔའི་ཐང་རྒོད་ཁྲོད་དུ་གནས་པའི་ཉ་མོ་ཤང་དེ་ཉིད་ད་ཆ་ཡུལ་མི་ཚོར་འབབ་འཕར་ཕྱུག་འགྱུར་ཡོང་བའི་ས་རྒྱུ་གཤིན་པོ་ཞིག་ཏུ་གྱུར་ཡོད།