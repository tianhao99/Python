༄༅།། མངའ་རིས་གནམ་གྲུ་འབབ་ཐང་དུ་བདེ་བླག་ངང་གནམ་གྲུ་ཐོག་མ་ཚོད་གཏོང་བྱས་པ།
ཟླ་༥ཚེས་༢༨ཉིན་གྱི་སྔ་དྲོའི་ཆུ་ཚོད་༡༠ཙམ་གྱི་སྟེང་། ཀྲུང་གོའི་རྒྱལ་སྤྱིའི་མཁའ་འགྲུལ་ཀུང་སིའི་ལྷོ་ནུབ་ཡན་ལག་ཁང་གི་གནམ་གྲུA319རྟགས་ཅན་དེ་གཡོ་མེད་བརྟན་པོའི་ངང་མངའ་རིས་དགུན་སའི་གནམ་གྲུ་འབབ་ཐང་དུ་བབས་ཡོད་ལ། བོད་ལྗོངས་ཀྱི་གནམ་གྲུ་འབབ་ཐང་ཨང་བཞི་པར་གྱུར་བའི་མངའ་རིས་གནམ་གྲུ་འབབ་ཐང་འདིར་གནམ་གྲུ་ཚོད་ལྟའི་ཚུལ་གྱིས་འཕུར་གཏོང་བྱས་པ་བདེ་བླག་བྱུང་བ་དང་། འཛམ་གླིང་ཡོངས་ལས་ས་བབ་མཐོ་ཚད་ཨང་གསུམ་པར་གྱུར་བའི་གནམ་གྲུ་འབབ་ཐང་འདི་མི་འགྱངས་པར་དངོས་སུ་སྤྱོད་འགོ་རྩོམ་རྒྱུ་རེད། 
　　དེང་སྐབས་བོད་ལྗོངས་ཀྱི་དམངས་སྤྱོད་མཁའ་འགྲུལ་གྱི་མཁའ་ལམ་ཁྱོན་སྡོམ་༡༦ཡོད་ཅིང་། ལྷ་སའི་གོང་དཀར་གནམ་གྲུ་འབབ་ཐང་དེ་ཉིད་ལྗོངས་ནང་ཁུལ་གྱི་གནམ་གྲུ་འབབ་ཐང་ཡོངས་ཀྱི་ལྟེ་གནས་སུ་གྱུར་པ་དང་། ཆབ་མདོའི་སྤང་མདའ་དང་། ཉིང་ཁྲིའི་གནམ་གྲུ་འབབ་ཐང་གཉིས་ཡན་ལག་ཏུ་གྱུར་པའི་མཁའ་ལམ་ཞིག་རིམ་གྱིས་ཆགས་པ་བྱེད་རྒྱུ་མ་ཟད། གོང་དཀར་གནམ་གྲུ་འབབ་ཐང་ནས་ཐད་གར་རྒྱ་གར་གྱི་ཀ་ཏ་མན་རྡུ་དང་། རྒྱལ་ནང་གི་པེ་ཅིང་དང་། ཁྲེང་ཏུའུ། ཁྲུང་ཆིང་། ཧྲང་ཧའེ། ཀོང་ཀྲོའུ།  ཞི་ཨན། ཁུན་མེང་སོགས་སུ་ཐད་ཀར་འཕུར་བའི་གནམ་གྲུ་ཡང་གཏོང་ཐུབ་པ་བྱེད་རྒྱུ་རེད། 　 གཞན་ཡང་བོད་ལྗོངས་ཀྱི་མཁའ་འགྲུལ་ཚད་ཡོད་ཀུང་སི་ཡང་ད་ལྟ་འཛུགས་སྐྲུན་བྱེད་པའི་སྒང་ཡིན་ཞིང་། ད་ལོར་ལེགས་གྲུབ་བྱེད་པའི་འཆར་གཞི་ཡོད་པ་དང་། 　དེ་ནི་བོད་ལྗོངས་ཀྱི་མཁའ་འགྲུལ་ཀུང་སི་ཐོག་མ་ཡང་ཡིན།
 གསར་འགོད་པས་ལྷ་སའི་འགྲིམ་འགྲུམ་ཅུས་ལས་ཤེས་གསལ་བྱུང་བ་ལྟར་ན། ད་ཆ་བོད་ལྗོངས་སུ་ གཞུང་ལམ་དང་ལྕགས་ལམ། མཁའ་འགྲུལ་བཅས་ཚང་བའི་དེང་རབས་ཅན་གྱི་འགྲིམ་འགྲུལ་མ་ལག་ཅིག་ཐོག་མར་གྲུབ་བཞིན་ཡོད་པ་རེད།