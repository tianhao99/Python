བསྐལ་པ་ཡ་ཐོག་གི་སྐོར།
ས་བཅད་དང་པོ།     བོད་ཀྱི་ས་ཁམས་ཆགས་ཚུལ། 
སྒྲིབ་གཉིས་སྤྲིན་དང་བྲལ་བའི་མཁའ་དབྱིངས་སུ།   ། 
མཁྱེན་གཉིས་དཀྱིལ་འཁོར་རྒྱས་པའི་འོད་དཀར་ཅན།   ། 
མཐའ་གཉིས་མུན་པ་བསལ་དང་ལྷན་ཅིག་ཏུ།   ། 
རྐང་གཉིས་འགྲོ་བའི་དཔལ་འདིར་རྟག་ཏུ་རྒྱལ།   ། 
སྲིད་པའི་གངས་དང་ལྷན་ཅིག་སྐྱེས་པའི་བོད།   ། 
བསྐལ་པའི་ཐོག་མར་ཇི་ལྟར་བྱུང་བའི་གཏམ།   ། 
དྲང་པོའི་ངག་ལ་ཚད་མའི་ལུང་སྦྱར་ནས།   ། 
ཅུང་ཟད་བརྗོད་པའི་སྤོབས་པ་བདག་ལ་སྐྱེས།   ། 
རིང་པོའི་ལོ་རྒྱུས་ཟབ་མོའི་ཆོས་དང་འདྲེས།   ། 
བདེན་པའི་དངོས་པོ་རྫུན་པའི་རླབས་ཀྱིས་རྙོག  ། 
མཁས་པའི་དཔྱད་པ་བཙན་པོའི་བཀའ་ཡིས་མནན།    །  
གདོད་མའི་རང་གཤིས་བརྗོད་ལ་སུ་མི་ངལ།    ། 
རྣམ་རྟོག་འཁྲུག་པས་ལམ་གྱི་ཡོན་ཏན་ཉམས།   ། 
འདུ་བ་འཁྲུག་པས་ལུས་ཀྱི་ཟུངས་བཅུད་ཉམས།    ། 
བན་བོན་འཁྲུག་པས་བོད་ཀྱི་ལོ་རྒྱུས་ཉམས།    ། 
ཉམས་པའི་རྒྱུ་ཀུན་འཁྲུག་པའི་ལས་ཀྱིས་བྱས།    ། 
གནའ་རབས་མཁས་པའི་ལུང་ལ་རྒྱབ་བཅོལ་ཅིང༌།   ། 
དེང་དུས་ཐོབ་པའི་གནའ་རྫས་དཔང་བཙུགས་ནས། 
ལོ་རྒྱུས་དངོས་ལ་ལོག་བཤད་བསལ་བའི་ཆེད།    ། 
ཚུལ་གསུམ་དཔྱད་ལས་དྲངས་པའི་སྐྱེས་འདི་སྤྲོས།   ། 
        སྤྱིར་བོད་ཀྱི་ས་ཆ་ནི་འཇིག་རྟེན་འདིར་ཆགས་སྔ་ཞིང་དེང་དུས་ཀྱི་གོ་ལ་ཧྲིལ་པོ་འདི་ཉིད་འགྲུབ་བྱེད་ཀྱི་རྒྱུའི་གཙོ་བོ་ཞིག་ཡིན་པ་དང༌།    ཡུལ་འདི་སྐམ་སར་གྱུར་པ་ནས་དབུ་བརྩམས་ཏེ་སྟོད་མངའ་རིས་ནས།          སྨད་མདོ་ཁམས་བར་གྱི་སྤྱི་མིང་ལ་བོད་ཡུལ་ཞེས་པའི་ས་ཆ་འདི་བྱུང༌།      ཡུལ་འདི་ཐོག་མར་རྒྱ་མཚོ་ཆེན་པོ་ཞིག་ཡིན་ལ་ལོ་གྲངས་དུང་ཕྱུར་མང་པོའི་རིང་ས་ཐམས་ཅད་འཕུར་ཞིང་བརྡབ་པ་ལ་བརྟེན་ནས་རིམ་བཞིན་གྱེན་དུ་འཕར་ཏེ།        དེང་དུས་འཛམ་གླིང་ཡང་རྩེའི་སྐམ་ས་ཆེན་པོ་འདི་ཉིད་བྱུང་བ་ནི་ཚན་རིག་མཁན་པོ་རྣམས་ཀྱིས་དགོངས་པ་གཅིག་མཐུན་དུ་ངོས་འཛིན་གནང་གི་ཡོད་པ་མ་ཟད།          གནའ་བོའི་ཡིག་ཚང་རྙིང་པ་རྣམས་སུ་དེ་ལྟར་འཁོད་ཡོད་དེ། 
༼ཆོས་འབྱུང་མཁས་པའི་དགའ་སྟོན༽ལས།   
མཚོ་དེ་འཁོལ་བ་ཞི་ཞིང་རབ་ཏུ་བསིལ།   ། 
ཀོང་གི་ཆུ་བརླག་ཅེས་བྱའི་ཟོམས་ཕྱེ་བས།   ། 
རུ་བཞི་ཆུ་ཡིས་གང་བ་དེ་རུ་ཐིམ།   ། 
བོད་ཁམས་ཡུལ་གྱི་རྣམ་པ་གསལ་པོར་དོད།    ། 
ཅེས་སོགས་བོད་ཡུལ་འདི་ཐོག་མར་རྒྱ་མཚོ་ཆེན་པོ་ཞིག་ཡིན་པ་ལ་རྗེས་སུ་རིམ་བཞིན་མཚོ་བྲི་ནས་སྐམ་ས་བྱུང་ཚུལ་གསུངས་ཡོད།     གནའ་སྔ་མོའི་དུས་སུ་བོད་ཡུལ་བྱང་ཕྱོགས་ཀྱི་འབྲོག་པའི་ས་ཆ་འདི་དག་ཚ་བ་ཆེ་བའི་རོང་ཁོག་ཅིག་ཡིན་པའི་རྟགས་ཡ་མཚན་ཅན་ཞིག་ནི།     དེང་སང་ས་ཁད་མཐོ་ལ་གནམ་གཤིས་གྲང་ཤོས་ཀྱི་བྱང་ཕྱོགས་ནག་ཆུའི་ས་ཁུལ་འགའ་ཞིག་ཏུ་གནའ་སྔ་མོར་སྤོས་དཀར་གྱི་ཤིང་སྡོང་རྣམས་འགྱེལ་ནས་ས་འོག་ཏུ་སོང་བར་འགྱུར་རྡོར་ཆགས་པ།     དེང་སང་ཡང་ས་སློག་པའི་ཚེ་སྐབས་འགར་སའི་འོག་ནས་ཐོན་ཡོང་བ་མཐོང་རྒྱུ་ཡོད་པ་འདི་རེད།     དེ་ལྟར་ན་བོད་ཡུལ་འདི་སྐམ་སར་གྱུར་ཏེ།      ཧི་མ་ལ་ཡའི་རི་བརྒྱུད་འདི་ཉིད་མ་སྐྱེས་པའི་སྐབས་སུ་ཡུལ་འདི་ཚ་བ་ཆེ་བའི་རོང་ཁུལ་ཞིག་ཡིན་པ་ནི་སྨོས་མ་དགོས་པ་ཞིག་རེད།       ལོ་ཟླ་ཞག་དུས་ཀྱིས་དེད་པའི་དབང་གིས།   རླན་བཤེར་ནས་སྐམ་སར་འགྱུར་བ་དང༌།   རོང་ཁུལ་ནས་བྱང་ཐང་དུ་འགྱུར་བ་སོགས་སྣོད་ཀྱི་འཇིག་རྟེན་གྱི་འཕོ་འགྱུར་དང༌།      བྱིས་པ་ནས་དར་མ།    དར་མ་ནས་རྒན་པོ་སོགས་བཅུད་ཀྱི་སེམས་ཅན་གྱི་འཕོ་འགྱུར་བཅས་ལ་བསམས་ན།       སྣོད་བཅུད་ཀྱི་དངོས་པོ་ཐམས་ཅད་འགྱུར་ལྡོག་མྱུར་བུལ་གྱིས་ཁྱད་ཙམ་ལས་ཐམས་ཅད་རྟག་པ་དང་བརྟན་པའི་རང་བཞིན་དང་བྲལ་བ་ཞིག་ཡིན་པ་མངོན་སུམ་གྱིས་མཐོང་ཐུབ།       དེས་ན་སྔ་རབས་བོད་ཀྱི་མཁས་པ་རྣམས་ཀྱིས་དངོས་པོ་ཐམས་ཅད་སྐད་ཅིག་མ་དང་མི་རྟག་པའི་རང་བཞིན་ཡིན་པའི་གསུང་དེ་དག་ཚན་རིག་དང་མཐུན་པའི་ཐུགས་བཞེད་ཡིན་པ་བློ་གྲོས་དང་ལྡན་པ་སུ་ཞིག་གིས་བསྙོན།      
ལོ་རྒྱུས་ཡུན་རིང་དང་ལྡན་པའི་འཇིག་རྟེན་ཡང་རྩེའི་ཐོག་གི་གངས་རིའི་ལྗོངས་ཀྱི་ཡུལ་གྲུ་ཆེན་པོ་འདིར་ལོ་རྒྱུས་ཐོག་ཤར་ཕྱོགས་སུ་རྒྱ་ནག་དང༌།     ལྷོར་རྒྱ་གར།     ནུབ་ཏུ་པ་ཀི་སི་ཐན།      བྱང་ཕྱོགས་ལི་ཡུལ་རྣམས་ཀྱི་ས་མཚམས་དང་འབྲེལ་ཞིང༌།      ས་ཁད་ཀྱང་ཤར་ལྷོ་གཉིས་ཀྱི་ཕྱོགས་སུ་དམའ་བ།    ནུབ་བྱང་གཉིས་སུ་མཐོ་བ།    དཔེར་ན་མངའ་རིས་དང༌།    ནག་ཆུ།   རྨ་སྟོད།     ཆུ་དམར་ལེབ་བཅས་ལ་རྒྱ་མཚོའི་ངོས་ལས་མཐོ་ཚད་སྤྱི་ཁྲེ་བཞི་སྟོང་ལྔ་བརྒྱ་ལ་སླེབས་ཀྱི་ཡོད་པ་དང༌།      རྫ་ཡུལ་སོགས་རོང་ཁུལ་དམའ་ཤོས་རྣམས་སུ་རྒྱ་མཚོའི་ངོས་ལས་མཐོ་ཚད་སྤྱི་ཁྲེ་ཆིག་སྟོང་བཞི་བརྒྱ་ཙམ་ལས་མེད།   ཆ་སྙོམས་ཀྱི་མཐོ་ཚད་དེ་ཉིས་སྟོང་བརྒྱད་བརྒྱའི་གོང་དུ་སླེབས་ཀྱིན་ཡོད་ལ།      ས་ཁད་མཐོ་ལ་གྲང་ངར་ཆེ་བ།   མཁའ་དབུགས་སྲབ་པའི་ས་ཁུལ་ཞིག་ཏུ་ངོས་འཛིན་བྱེད་ཀྱིན་ཡོད་ཀྱང༌།      དོན་དུ་ས་ཁམས་དྭངས་ལ་མཁའ་དབུགས་གཙང་བའི་ས་ཁུལ་ཞིག་ཡིན་སྟབས།    ཡམས་ནད་དང༌།    རིམས་ནད་སོགས་མི་ཡི་ཚེ་སྲོག་ལ་གནོད་པའི་ནད་རིགས་དེ་དག་ས་ཆ་གཞན་ལས་ཉུང་བར་མ་ཟད།      གཏེར་ཁ་དང༌།      ནགས་ཚལ།   སྨན་རིགས།   རི་དྭགས།   གཅན་གཟན།      བྱ་རིགས་སོགས་དངོས་མང་སྣ་འཛོམས་ཀྱི་ས་ཁུལ་ཞིག་ཡིན་པ་མངོན་སུམ་ཚད་མའི་སྣང་ཡུལ་འདི་རེད།       རི་ཐམས་ཅད་མཐོ་ལ་གཟར་བ་སྟེ་དཔེར་ན།      རྒྱ་མཚོའི་ངོས་ལས་མཐོ་ཚད་སྤྱི་ཁྲེ་བརྒྱད་སྟོང་བརྒྱད་བརྒྱ་བཞི་བཅུ་ཞེ་དགུ་ལ་སླེབས་པའི་འཇིག་རྟེན་འདིར་ཚད་མཐོ་ཤོས་ཀྱི་རི་བོ་སྟེ་ཇོ་མོ་གླང་མའི་རི་བོ་དེ་ཡུལ་འདིའི་གཙུག་རྒྱན་ལྟར་གནསཤིང༌།       གཞན་ཡང་དེ་དང་ཆ་འདྲ་བའི་གངས་དཀར་ཏི་སེ།    གཉན་ཆེན་ཐང་ལྷ།   ཁྲོ་ཟིལ་ཁྲོམ།   རྨ་ཆེན་སྤོམ་ར།       རི་བོ་གངས་དཀར།   རོང་བཙན་ཁ་བ་དཀར་པོ་ལ་སོགས་པའི་རི་ཆེན་པོ་དུ་མ་དང་ལྡན་ལ།      ཆུ་ཐམས་ཅད་དྭངས་ཤིང་བསིལ་བ་སྟེ།    མ་ཕམ་གཡུ་མཚོ་དང༌།    གནམ་མཚོ་ཕྱུག་མོ།    ཡར་འབྲོག་གཡུ་མཚོ།          ཁྲི་ཤོར་རྒྱལ་མོ་ལ་སོགས་པ་ལྡེའུམ་ལྡེའུམ་དུ་འཁྱིལ་བའི་མཚོ་དང༌།    ཡར་ཀླུང་གཙང་པོ།    རྒྱལ་མོ་དངུལ་ཆུ།    རྨ་རྫ་འབྲི་གསུམ་ལ་སོགས་པ་ལྷུང་ལྷུང་དྲག་ཏུ་བཞུར་བའི་ཆུ་བོ་ཐམས་ཅད་ཉ་སྲམ་ལ་སོགས་པའི་ཆུ་གནས་ཀྱི་སྲོག་ཆགས་རིགས་མི་འདྲ་བ་དུ་མ་གནས་པའི་དྭངས་བསིལ་ཡན་ལག་བརྒྱད་ལྡན་གྱི་ཆུ་བོ་ཤ་སྟག་ཏུ་སྣང༌།     
ས་ཐམས་ཅད་གཏེར་གྱིས་གང་བ་སྟེ།    གཟི་དང༌།    ཁྲ་མན།       ཁྱུང་སྐྱུག ནལ་ལ་སོགས་པ་མི་བཞུ་བའི་ཁམས་ཀྱི་རིན་པོ་ཆེ་དང༌།     གསེར་དང༌།    དངུལ།    ཟངས།   ལྕགས་ལ་སོགས་བཞུ་བའི་ཁམས་ཀྱི་རིན་པོ་ཆེའི་རིགས་དང༌།   ཁབ་ལེན་དང༌།   གསེར་རྡོ།      དངུལ་རྡོ།   ལྕགས་རྡོ་ལ་སོགས་པ་བཞུ་བའི་ཁམས་ཀྱི་རྡོ་རིགས་དང༌།    སྦལ་རྒྱབ་དང༌།    གངས་ཐིག རྡོ་སོལ།   ཡུགས།    ལྷང་ཚེར།    མཐིང་རྒྱུས་ལ་སོགས་མི་བཞུ་བའི་ཁམས་ཀྱི་རྡོ་རིགས་སོགས་གཏེར་ཁ་ཆེ་ཕྲ་དཔག་ཏུ་མེད་པ་ཞིག་བོད་ཡུལ་སྟོད་སྨད་བར་གསུམ་གྱི་ཕྱོགས་ཐམས་ཅད་ན་ཐོན་གྱིན་ཡོད།     
གཞན་ཡང་གཙང་པོའི་ཤར་ཕྱོགས་དང་ལྷོ་ཕྱོགས་ཀྱི་ས་ཁུལ་མང་ཆེ་བ་ཚ་རོང་ཞིང་པའི་ས་ཁུལ་ཏེ།      ཙན་དན་དང་སྤོས་དཀར།    ཨ་གར།    ཐང་ཤིང༌།    ཤུག་པ།     སྨྱུག་མ་ལ་སོགས་པའི་ནགས་ཀླུང་རབ་ཏུ་རྒྱས་པ་དེ་དག་གི་ཁྲོད་དུ་སྟག་དང༌།      གཟིག  དོམ།   དྲེད་ལ་སོགས་པ་གཅན་གཟན་གྱི་རིགས་མི་འདྲ་བ་དུ་མ་དང༌།    རྒྱ་དང༌།    གཙོད་དང༌།    གླ་བ་ལ་སོགས་པའི་རི་དྭགས་ཀྱི་རིགས་མི་འདྲ་བ་དུ་མས་གང་ཡོད།      ལྗོན་ཤིང་རྣམས་ཀྱི་རྩེ་ན་ནེ་ཙོ་དང༌།    རྨ་བྱ།    འཇོལ་མོ།    ཇུ་ལུ་ལ་སོགས་སྐད་སྙན་སྣ་ཚོགས་སྒྲོག་པའི་བྱ་རིགས་མི་འདྲ་བ་དུ་མ་གནས་པ།       ཛ་སུག་ཀོ་གསུམ།    ཅུ་གུམ་ལི་གསུམ།     ཨ་བ་སྐྱུ་གསུམ་ལ་སོགས་པ་རོང་ཁུལ་དུ་སྐྱེས་པའི་རྩི་སྨན།     ཐང་སྨན།   ཤིང་སྨན།   སྔོ་སྨན་ལ་སོགས་པ་སྨན་གྱི་རིགས་སུ་གྱུར་པ་མ་ཚང་བ་མེད།    ཀུ་ཤུ་དང༌།    སེ་འབྲུ།    རྒུན་འབྲུམ།   ངང་ལག   ཚ་ལུ་མ་ལ་སོགས་པ་ཤིང་ཐོག་དང་སྔོ་ཚལ་གྱི་རིགས་ཁྱད་པར་ཅན་ཐོན་པའི་ཁུངས་ཀྱང་ཡོད།     
 ཐོན་སྐྱེད་ཀྱི་གཙོ་བོ་ཞིང་ལས་ལ་བྱེད་ཅིང་འབྲས་དང༌།      གྲོ།    ནས།    བྲ་བོ།    སོ་བ།   སྲན་མ།    མ་རྨོས་ལོ་ཏོག་ལ་སོགས་པའི་འབྲུ་རིགས་སྣ་ཚོགས་འབྱུང༌།     དུས་བཞིའི་གནམ་གཤིས་ཀྱང་ཚ་གྲང་ཅུང་ཟད་སྙོམས་པོ་ཡིན་པ་སྟེ།     ལྷོ་བྲག་དང༌།    མཚོ་སྣ།    སྨིན་གླིང༌།     མེ་ཏོག  རྫ་ཡུལ།   རྒྱ་ཐང༌།    རྨུ་གླིང་སོགས་ཀྱི་ས་ཆ་རྣམས་རེད།     ཡུལ་འདི་དག་གསོ་རིག་གཞུང་དུ་རླན་ཅན་སྣུམ་པ་བད་ཀན་གྱི་ཡུལ་ཞེས་པ་དེ་ཤས་ཆེ་བ་ཙམ་ཡིན།        
གཙང་པོའི་ནུབ་ཕྱོགས་དང་བྱང་ཕྱོགས་ཕལ་ཆེར་བ་ནི་རྒྱ་ཆེ་མཐའ་ཡས་པའི་རྩྭ་ཐང་ཡིན་ལ།      རྫ་རི་དང་གངས་རི་མང་པོ་ཡོད་པ་དེ་དག་ཏུ་རྩྭ་ཆུ་མོད་ལ་སྨན་རིགས་མང་བ་སྟེ།       གཟའ་དུག་ནག་པོ་དང༌།   ཧོང་ལེན།    བོང་དཀར།    སྲོ་ལོ།   གཡའ་ཀྱི་མ།    གང་ག་ཆུང༌།    བྱ་རྒོད་སུག་པ།     དཔའ་བོ་དཀར་སེར།    སྤང་རྒྱན་མེ་ཏོག  ཨུཏྤལ།   ལུག་མིག  ཚེར་སྔོན།    སྟག་ཤ།    ཨུག་ཆོས།    ལུག་རུ།    ཀྱི་ལྕེ།    ཤང་དྲིལ།    མེ་ཏོག་སེར་ཅན་ལ་སོགས་པ་རྩི་སྨན་དང༌།     སྔོ་སྨན་མཐའ་ཡས་པ་ཞིག་སྐྱེ་བ་དང༌།    སུ་རུ་དང༌།     སྤེན་ནེ་ལ་སོགས་པའི་ཤིང་ཕྲན་ཡང་སྐྱེ།    སྤྱང་ཀི་དང༌།     འཕར་བ།    བྱང་དྲེད་སོགས་གཅན་གཟན་གྱི་རིགས་དང༌།    རྐྱང༌།     འབྲོང༌།    ཤ་བ།    གཙོད།     དགོ་བ་ལ་སོགས་པའི་རི་དྭགས་ཀྱི་རིགས་མི་འདྲ་བ་མང་པོ་གང་དགར་རྒྱུ་བ།       
ཐོན་སྐྱེད་ཀྱི་གཙོ་བོ་ཕྱུགས་ལས་ཡིན་ཞིང༌།    སྒོ་ཕྱུགས་ནི་རྟ་དང༌།    ཟོག་དང༌།    ལུག་རྣམས་གཙོ་བོ་ཡིན་ལ།      ཟོག་ལའང་འབྲི་དང༌།    གཡག  མཛོ།     མཛོ་མོ་ཞེས་པའི་དབྱེ་བ་ཡོད།      དགྲ་རྐུན་གཅན་གཟན་སོགས་འགོག་བྱེད་ཀྱི་ཁྱི་གསོ་བའི་སྲོལ་ཡོད་ལ་ཁྱི་ཆེན་པོ་ཡིན་ན་རིན་ཐང་ཆེན་པོར་བརྩི།    དབྱར་གྱི་དུས་སུ་མེ་ཏོག་སྣ་ཚོགས་བཀྲ་བའི་སྤང་ལྗོངས་ལྷ་ཡུལ་ལྟར་མཛེས་པས་འགྲོ་བ་ཐམས་ཅད་ཀྱི་ཡིད་དབང་འཕྲོག་པ།        སྟོན་གྱི་དུས་སུ་རྩི་ཤིང་རྣམས་བསྐམས་ཏེ་རི་ཀླུང་གསེར་མདོག་ཏུ་ཆགས་པ།      དགུན་གྱི་དུས་སུ་གྲང་ལྷགས་ཆེ་བས་ཆུ་བོ་ཐམས་ཅད་དར་གྱི་སྦུབས་སུ་འཐུམས་པ།     རི་ཀླུང་ཐམས་ཅད་ཁ་བའི་རྡུལ་གྱིས་ཁེངས་ཏེ་དཀར་སང་སང་དུ་འགྱུར་བ།     དཔྱིད་ཀྱི་དུས་སུ་རྩྭ་ལོ་རྙིང་པ་ཟད་ཅིང་གསར་པ་མ་སྐྱེས་པ་རི་ཐང་ཐམས་ཅད་ནག་པོར་ཆགས་པ་བཅས་དུས་བཞིའི་རྣམ་འགྱུར་ཧ་ཅང་གསལ་བ་སྟེ།     དགེ་སྐྱིད་དང༌།    སྒེར་རྩེ།    ནག་ཆུ།    ཆུ་དམར་ལེབ།   མཚོ་སྔོན་པོའི་ཉིན་སྲིབ།      རྨ་སྟོད།    མགོ་ལོག   གསེར་ཐར་སོགས་ཀྱི་ས་ཆ་རྣམས་རེད།        ཡུལ་འདི་དག་གསོ་རིག་གཞུང་དུ་ངད་ཅན་གྲང་བ་རླུང་གི་ཡུལ་ཞེས་པ་དེ་ཤས་ཆེ་བ་ཙམ་ཡིན།     
ལྷོ་བྱང་གཉིས་ཀྱི་དཀྱིལ་དྲང་པོར་ཤར་མཐའ་ནས་ནུབ་མཐའི་བར་གྱི་ཡུལ་གྲུ་དེ་དག་ཕལ་ཆེར་རོང་མ་འབྲོག་གི་ས་ཁུལ་ཏེ།     ཞིང་ལས་ཀྱི་ཐོན་སྐྱེད་ཅུང་ཟད་དར་ལ།     ཕྱུགས་ལས་ཀྱང་ཅུང་ཟད་དར་བ།   རོང་འབྲོག་གཉིས་ཀའི་ས་ཆ་ཡོད་པ་སྟེ།     རུ་ཐོག  རྩ་མདའ།    ཆབ་མདོ།     སྡེ་དགེ།    མི་ཉག    རྒྱལ་རོང༌།    བསང་ཁོག  ཆབ་ཆ་སོགས་ཀྱི་ས་ཁུལ་རྣམས་ཡིན་ལ།     ཡུལ་འདི་དག་གསོ་རིག་གཞུང་དུ་བསྟན་པའི་སྐམ་ས་ཚ་གདུང་ཆེ་བ་མཁྲིས་པའི་ཡུལ་ཞེས་པ་དེ་ཤས་ཆེ་བ་ཙམ་ཡིན།       
དེ་ལྟར་བོད་ཀྱི་ས་ཁམས་ཆགས་ཚུལ་དང་ས་མཚམས།    སྲོག་ཆགས་དང་སྐྱེ་དངོས་འབྱུང་ཚུལ་སོགས་གནའ་རབས་མཁས་པ་རྣམས་ཀྱིས་གསལ་པོར་གསུངས་ཡོད་དེ།       《མཁས་པའི་དགའ་སྟོན་》ལས།   
མཚོ་དེ་འཁོལ་བ་ཞི་ཞིང་རབ་ཏུ་བསིལ།    ། 
ཀོང་གི་ཆུ་བརླག་ཅེས་བྱའི་ཟོམས་བྱེ་བས།   ། 
རུ་བཞི་ཆུ་ཡིས་གང་བ་དེ་རུ་ཐིམ།   ། 
ཆུ་གཞན་དག་ཀྱང་དེ་ལྟར་ཐིམ་པ་ཡིས།    ། 
བོད་ཁམས་ཡུལ་གྱི་རྣམ་པ་གསལ་པོར་དོད།    ། 
མངའ་རིས་སྐོར་གསུམ་ཤ་རྐྱང་རི་དྭགས་གླིང༌།    ། 
བར་གྱི་རུ་བཞི་སྟག་གཟིག་གཅན་གཟན་གླིང༌།   ། 
སྨད་ཀྱི་སྒང་དྲུག་འདབ་ཆགས་བྱ་ཡི་གླིང༌།    ། 
ཞེས་དང༌།   སྟག་ཚང་དཔལ་འབྱོར་བཟང་པོའི་༼རྒྱ་བོད་ཡིག་ཚང་༽ལས།    ཤར་རྒྱ་ནག་དང༌།   ཁྲི་བརྟན།    ལྷོ་ན་རྒྱ་གར་དང་ཁ་ཆེ།    ནུབ་ན་སྟག་སྡེ་དང་གཟིག་འཕན་གཉིས།     བྱང་ན་ཁྲོམ་དང་གེ་སར་གཉིས།    དབུས་ན་བོད་ཡུལ་གངས་ཀྱི་ར་བ་དགུ་ཟེར་ཏེ།   འཛམ་བུ་གླིང་གི་ས་ཚད་ཀྱི་ལྟེ་བ།    བོད་གངས་ཅན་འདི་ཡིན་པར་འདོད་པ་ནི།    ས་མཐོ།    རི་མང༌།    གངས་ཆགས་ཆུ་བོ་ཐམས་ཅད་འདི་ནས་ཕྱིའི་མཐའ་རྣམས་ལ་འབབ་པའི་ཕྱིར་འདི་ཉིད་སའི་དབུས་ལྟེ་བ་ཡིན་པར་འདོད་དོ།   །  འཛམ་བུ་གླིང་ན་སྤྱིར་གྱིས་རྒྱལ་ཁམས་ཆེ་ཆུང་བཅུ་གསུམ་ཡོད་པའི་མིང་ངེས་ཅན་གྱི་འཛིན་པ་ལྔ་ནི།       རྒྱ་གར་ཆོས་ཀྱི་རྒྱལ་ཁམས།    རྒྱ་ནག་རྩིས་ཀྱི་རྒྱལ་ཁམས།    སྟག་གཟིག་ནོར་གྱི་རྒྱལ་ཁམས།      ཁྲོམ་གེ་སར་དམག་གི་རྒྱལ་ཁམས།    བོད་ཡུལ་ཁ་བ་ཅན་གྱི་རྒྱལ་ཁམས་དང་ལྔའོ།    ཞེས་དང༌།    ཡང་དེ་ཉིད་ལས།     
བོད་ཁ་བ་ཅན་གྱི་རྒྱལ་ཁམས་དང༌།      ཕྱོགས་བཞིའི་རྒྱལ་ཁམས་ཀྱི་ས་མཚམས་ན།     སྲིད་པས་བཀོད་པའི་རྡོ་རིང་ཆེན་པོ་བཞི་ཡོད་དེ།      ཤར་ཕྱོགས་རྒྱ་ནག་པོ་དང༌།    བོད་ཀྱི་སོ་མཚམས་ན།   ཤ་ཕུད་གངས་དཀར་ལྷའི་ཡུལ་དུ།      འདྲོན་བུ་དུང་གི་རྡོ་རིང་བཙུགས་པ་ཡན་ཆད།   ལྷོ་ཕྱོགས་རྒྱ་དཀར་པོ་དང༌།    བོད་ཀྱི་སོ་མཚམས།    སྨུག་མ་བུ་ཁུར་སྲིན་གྱི་ཡུལ་དུ།    མཐིང་ཞུན་གཡུའི་རྡོ་རིང་བཙུགས་པ་ཚུན་ཆད།    ནུབ་ཕྱོགས་སྟག་གཟིག་དང༌།      བོད་ཀྱི་སོ་མཚམས།   རྐང་མ་རྐང་གཅིག་ཀླུའི་ཡུལ་དུ།     ཤ་རྩེ་དངུལ་གྱི་རྡོ་རིང་བཙུགས་པ་མན་ཆད།    བྱང་ཕྱོགས་ཁྲོམ་གེ་སར་དང༌།    བོད་ཀྱི་སོ་མཚམས་ལ་རྨའི་ལུ་གུ་སྨན་གྱི་ཡུལ་དུ།        ར་རྒན་གསེར་གྱི་རྡོ་རིང་བཙུགས་པ་ཚུན་ཆད།   དེ་རྣམས་བོད་གངས་ཅན་གྱི་རྒྱལ་ཁམས་སུ་གཏོགས་པའི་ས་ཚད་ཡིན་ཅིང༌།    རྡོ་རིང་ཀྱི་དཔངས་ལ།    གཞུ་འདོམ་བརྒྱད་ཅུ་རེ་དང་ཞེང་ཕྱོགས་རེ་ལ་གཞུ་འདོམ་ཉི་ཤུ་རེ།      སྟེང་ན་རྒྱ་ཕིབས་དང་བཅས་པ་ཡོད་དོ་ཟེར་རོ།      
དེང་དུས་ས་གཤིས་རིག་པའི་སྒོ་ནས་བཤད་ན།           བོད་ཀྱི་ཡུལ་དབུས་ལྷ་ས་ནི་ཤར་ཐིག་༩༡དང་བྱང་ཐིག་༣༠ཡི་འཕྲད་མཚམས་སུ་གནས་ཡོད་ཅིང༌།     ཤར་ནུབ་གཉིས་ཀྱི་མཐའ་དེ་ཤར་ཐིག་༧༨དང་༡༠༥ཡི་བར་དུ་གནས་པ་དང༌།   ལྷོ་བྱང་གཉིས་ཀྱི་མཐའ་དེ་བྱང་ཐིག་༢༦ནས་༣༩བར་གནས་ཡོད།   
བོད་ལ་ཡུལ་གྲུ་ཆེན་པོ་གསུམ་ཡོད་པ་ནི།    སྟོད་མངའ་རིས་བསྐོར་གསུམ།    གངས་དང་གཡའི་ར་བ་རྫིང་དང་འདྲ་བ་ལ།    ཡུལ་གྲུ་ཆེན་པོ་གཅིག  སྨད་ལྷ་རེ་ཕྱུགས་དྲུག  ནགས་དང་ནའི་ལྗོངས།     ཞིང་དང་འདྲ་བ་ལ་ཡུལ་གྲུ་ཆེན་པོ་གཅིག  བར་དུ་དབུས་གཙང་རུ་བཞི།    བྲག་དང་ཆུ་འཐབ་ས།    ཡུར་བ་འདྲ་ལ་ཡུལ་གྲུ་ཆེན་པོ་གཅིག་སྟེ།  དེ་གསུམ་མོ།   །  ཞེས་པ་སོགས་པ་རྣམས་དང༌།    གཞན་ཡང་༼ཆོས་འབྱུང་མེ་ཏོག་སྙིང་པོ་སྦྲང་རྩི་བཅུད་༽ལས།   བོད་ཁམས་གསུམ་གླིང་དགུ་བྱ་བ་ན།   རིན་པོ་ཆེ་འོད་ཀྱི་གླིང་དཀར་པོ།     སྟོད་ཁམས་གསུམ་གངས་དང་གཡའི་ར་བ་རྫིང་འདྲ་བ་ན།     ཤ་བ་དང་དགོ་བ་ལ་སོགས་པ་རི་དྭགས་ཀྱི་ཡུལ་འཛིན།     རུ་བཞི་སོག་ཁའི་གླིང་སྐད་པ།   བར་ཁམས་གསུམ་བྲག་དང་སྤང་གི་གཤོང་ཡུ་བ་འདྲ་བ་ན།    སྤྲེ ་དང་བྲག་སྲིན་ལ་སོགས་པ་གནས།     རྨ་བྱ་འོད་ཀྱི་གླིང་སྐད་པ།    སྨད་ཁམས་གསུམ་ནགས་ཀྱི་ལྗོངས་ཞིང་དང་འདྲ་བ་ན།     གླང་པོ་ཆེ་དང་འདབ་ཆགས་ལ་སོགས་པ་ལས།     འགྲོ་བ་མི་བྱ་བ་གཅིག་ཀྱང་མེད།   ཅེས་སོགས་དང༌།  ༼དཔྱིད་ཀྱི་རྒྱལ་མོའི་གླུ་དབྱངས་༽  ལས།   ཆུ་བྲི་བའི་རྗེས་སྟོད་གཡའ་རི་དང་གངས་རི།     བར་བྲག་དང་སྤང་ལྗོངས།     སྨད་རྩི་ཤིང་ནགས་ཚལ་ཞེས་པ་ལ་སོགས་པ་རྒྱལ་རབས་དང་ལོ་རྒྱུས་དེབ་ཐེར་མང་པོ་གཅིག་མཐུན་དུ་གསུངས་ཡོད་པ་མ་ཟད།     དུས་རབས་དགུ་པའི་ནང་དུ་ཨ་རབ་རྒྱལ་ཁབ་ཀྱི་མཁས་པ་སྐུ་ཞབས་མཱ་སུ་ཏིས་ལགས་ཀྱིས་བརྩམས་པའི་གསེར་མདོག་གི་རྩྭ་ཐང་ཞེས་པ་ལས།    ཡུལ་དེར་རྩི་ཤིང་དང་མེ་ཏོག་གི་རིགས་མི་འདྲ་བ་སྣ་ཚོགས་ཀྱིས་གང་བ།     མི་ཐམས་ཅད་སྤྲོ་ཉམས་དང་ལྡན་ཞིང་གླུ་གར་ལ་དགའ་བ་ཤ་སྟག་ཏུ་སྣང༌།     ཞེས་འཁོད་པ་ལ་བརྟགས་ན་རྒྱལ་ཁབ་ཕྱི་ནང་གི་མཁས་པ་རྣམས་ལྟ་ཚུལ་དང་བཞེད་ཚུལ་ཕལ་ཆེར་གཅིག་མཐུན་དུ་བྱུང་འདུག