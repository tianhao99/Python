བོད་ལྗོངས་རོང་འབྲོག་མི་དམངས་ཀྱི་བདེ་འཁོད་ལས་གཞིར་འབྲས་བུ་ལེགས་པོ་ཐོབ་པ།
བོད་ལྗོངས་ཀྱི་རོང་འབྲོག་མི་དམངས་ཀྱི་བདེ་འཁོད་ལས་གཞི་བསྐྲུན་པའི་ཚུན་ལ་རིམ་པ་སོ་སོའི་ཏང་ཨུད་དང་སྲིད་གཞུང་གིས་རོང་འབྲོག་མང་ཚོགས་རྣམས་ཀྱི་བདེ་འཁོད་ལས་གཞི་ཆ་ལག་ཚང་བ་ཞིག་བསྐྲུན་པར་གཙིགས་མཐོང་བྱས་ནས་གྲུབ་འབྲས་མངོན་གསལ་དོད་པོ་ཞིག་ཐོབ་ཡོད་པས། ས་དེའི་རོང་འབྲོག་ས་ཁུལ་རྣམ་པར་ཧྲིལ་བོ་དང་རོང་འབྲོག་མི་དམངས་ཀྱི་ཐོན་སྐྱེད་འཚོ་བའི་ཆ་རྐྱེན་དག་ཇེ་ལེགས་སུ་གཏོང་བར་ཡར་སྐུལ་ནུས་ལྡན་ཞིག་བྱས་ཡོད་པ་རེད།     ༢༠༠༧ལོར་བོད་རང་སྐྱོང་ལྗོངས་ཀྱི་འཆར་གཞི་ལྟར་ན་རོང་འབྲོག་མི་དམངས་ཀྱི་བདེ་འཁོད་ལས་གཞིའི་ཁང་པ་༥༢༡༡༢བསྐྲུན་ཡོད་ཅིང་། ཟླ་༡པོ་ནས་༡༠པའི་བར་དུ་བོད་ལྗོངས་ཀྱི་བདེ་འཁོད་ལས་གཞིའི་ཁང་པ་བསྡོམས་རྩིས་བྱས་ན་༥༡༠༨༥བསྐྲུན་ནས་ཡོངས་སུ་གྲུབ་ཡོད་པས། ལོ་འཁོར་གྱི་འཆར་གཞིའི་བརྒྱ་ཆའི་༩༨ཟིན་ཡོད་པ་རེད། དེ་ལས་གཞན་ཡང་དཀའ་ངལ་ཆེན་པོ་ཡོད་པའི་དུད་ཁྱིམ་༢༢༤༣ཁང་པ་གསར་པའི་ནང་དུ་སྤོས་པ་དང་། དེས་ལོ་འཁོར་འཆར་གཞིའི་བརྒྱ་ཆའི་༨༢.༢ཟིན་ཡོད་ཅིང་།   གནས་སྤོའི་དབུལ་སྐྱོར་དུད་ཁྱིམ་གྱི་ཁང་པ་༥༤༠༤བསྐྲུན་ནས་ཡོངས་སུ་གྲུབ་ཡོད་པ་དང་། དེས་ལོ་འཁོར་གྱི་འཆར་གཞིའི་བརྒྱ་ཆའི་༡༡༠ཟིན་ཡོད་པ་རེད།