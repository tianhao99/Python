མི་དབང་ཕོ་ལྟ་བས་ང་ལུམ་སྦྱར་གསུམ་ཐབས་ཀྱིས་བཏུལ་པའི་ཚུལ་མདོར་བསྡུས་ཤིག་ཤེས་སམ།
ང་ལུམ་སྦྱར་གསུམ་གྱིས་གཡོ་ཐབས་ཀྱི་སྦྱོར་བ་མང་དུ་བཤམས་ནས་ཁང་ཆེན་པ་སྐུ་བཀྲོངས་པ་དང་བོད་མི་སེར་སྐྱ་མང་བོར་དུས་བདེ་ཞོད་འཇགས་ཀྱི་འཚོ་བ་དབེན་པར་བྱས། ཕོ་ལྷ་བ་ཆབ་སྲིད་ཀྱི་བྱ་བར་མངའ་བརྙེས་པ་ཞིག་བདོག་པས་ང་ལུམ་སྦྱར་གསུམ་གྱི་གཡོ་ཐབས་སྔ་མོ་ནས་ཤེས་ཏེ་རང་ཉིད་བཙུན་མོ་ལ་ཆམ་ནད་བྱུང་བར་ཁ་གཡར་ཏེ་གཙང་ཕྱོགས་སུ་ཕྱིན།   ང་ལུམ་སྦྱར་གསུམ་གྱིས་དམག་མངགས་ནས་ཕོ་ལྷ་བ་གསོད་དུ་བཏང་བ་སྐྱིད་སྦུག་དབང་འདུས་གཞིས་སུ་འོངས་པའི་གོ་སྐབས་དང་བསྟུན་ནས་ཕོ་ལྷ་བར་མཇལ་ཞིང་གནས་ཚུལ་རྣམས་ཕོ་ལྷ་བར་གསོལ། ཕོ་ལྷ་བས་ཞབས་འབྲིང་གཙོ་བོ་རྣམས་བསྡུས་ནས་འགོག་རྒོལ་ཇི་ལྟར་བྱ་བའི་ཐད་སྐོར་གསུམ་དང་གཙང་དམག་བསྐུལ་ནས་དགྲ་བོ་འགོག་རྒོལ་བྱ་རྒྱུར་གྲོས་འཆམ་བྱུང་བས།   ཕོ་ལྷ་བས་འབངས་རྣམས་ལའང་དམག་གྲབས་ལེགས་པར་བྱ་དགོས་པའི་བཀའ་ཕབ་ཅིང་།  འཁོར་གཡོག་བཅུ་ཕྲག་དྲུག་ཙམ་ཁྲིད་ནས་མངའ་རིས་ཁུལ་དུ་དཔུང་རོགས་བཙལ་དུ་ཕེབས་ཏེ་གཙང་ལྗོངས་གཡུལ་གྱི་ཁ་ལོ་པ་ལྕང་ལོ་ཅན་དང་།   བསམ་གྲུབ་གླིང་།  ངམ་རིང་དཔོན་པོ་ནུ་མ་བ་བཅས་ལ་འཕྲིན་ཡིག་སྤྲིངས།   དེ་ནས་མངའ་རིས་སུ་ལྷགས་ཏེ་སྐོར་གསུམ་གྱི་བྱེད་པོ་་དགའ་བཞི་བར(ཁང་ཆེན་པའི་གཅེན)སྐུལ་མ་གནང་ཡང་། དགའ་བཞི་བ་དང་ནུ་མ་བ་སོགས་ཀྱིས་སྒྱིད་ལུག་གི་རྣམ་པ་བསྟན། ལྕང་ལོ་ཅན་སོགས་ཀྱིས་རྒྱབ་་སྐྱོར་མཐའ་གཅིག་ཏུ་བྱས་པ་དང་སླར་ཡང་དགའ་བཞི་བ་སོགས་ཐབས་ཀྱིས་བཀུགས་ཏེ་གཙང་དཔུང་དང་དབུས་དཔུང་གཉིས་རྒྱལ་རྩེ་ནས་དམག་འཐབ་དུ་མ་བྱས་ཀྱང་རྒྱལ་ཕམ་ཆེར་མ་བྱུང་། ཕོ་ལྷ་བས་གཙང་དམག་དངོས་སུ་ཁྲིད་ནས་ཡངས་པ་ཅན་དུ་བསླེབས་ཏེ་ནག་ཆུ་ས་ཁུལ་སོགས་ཀྱི་སོག་རིགས་ཐམས་ཅད་དབང་དུ་བསྡུས་ཏེ་དཔུང་སྟོབས་ཆེན་པོར་གྱུར། །728ལོའི་ཟླ་ལྔ་བར་ལྷ་སར་དཔུང་འཇུག་བྱས་ཤིང་ཉིན་མཚན་གཉིས་ཀྱི་རིང་ལ་ཕོ་ལྷ་བས་རྟ་དམག་སུམ་སྟོང་དང་རྐང་དམག་དགུ་སྟོང་དྲངས་ཏེ་ཕྱོགས་བཞི་མཐའ་ནས་བསྐོར་བའི་སྐབས་སུ་རྒྱལ་དབང་མཆོག་དང་། སླེ་ལུང་བཞད་པའི་རྡོ་རྗེ། འོན་རྒྱལ་སྲས། དགའ་ལྡན་གསེར་ཁྲི་བཅས་བླ་སྤྲུལ་ཆེ་ཁག་གིས་ཕོ་ལྷ་བར་དབུས་གཙང་སྡེ་གཟར་འཇགས་སླད་ཞུ་ངོའི་བཀའ་ཆིངས་མཛད་ཐོག ང་ལུམ་སྦྱར་གསུམ་སྔར་གཞིས་སུ་ལོག་སྟེ་སོ་སོར་དམག་མི་སུམ་བརྒྱའི་སྲུང་དམག་བཞག་ནས་བཙོན་མ་ལྟ་བུར་གནས་སུ་བཅུག་མོད། དེ་ནས་མི་རིང་བར་མན་ཇུའི་གོང་མའི་སྐུ་ཚབ་དང་དཔུང་ཚོགས་རྟ་དམག་དང་རྐང་དམག་ཆིག་ཁྲི་ལྔ་སྟོང་བཞི་བརྒྱ་ལྷ་སར་ལྷགས་ཏེ་ང་ལུམ་སྦྱར་གསུམ་གྱི་ནག་ཉེས་ཞིབ་དཔྱོད་བགྱིས་མཐར་ཁོ་ཚོའི་གཉེན་ཉེ་བུ་རྒྱུད་དང་ཕྱོགས་གཏོགས་ཀྱི་རྗེས་འབྲངས་དང་བཅས་པ་ཚར་བཅད་དོ། །   །