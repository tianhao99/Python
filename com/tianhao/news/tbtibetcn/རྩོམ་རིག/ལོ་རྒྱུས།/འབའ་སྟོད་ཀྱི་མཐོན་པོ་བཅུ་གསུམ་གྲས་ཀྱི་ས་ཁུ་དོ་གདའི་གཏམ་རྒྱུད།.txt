འབའ་སྟོད་ཀྱི་མཐོན་པོ་བཅུ་གསུམ་གྲས་ཀྱི་ས་ཁུ་དོ་གདའི་གཏམ་རྒྱུད།
དེ་ཡང་ངག་རྒྱུན་དུ་ས་ཁུ་དོ་གདའ﹙དེའུ་ཟླ་ཡང་ཟེར﹚ཨ་མྱེས་རྨ་ཆེན་གྱི་ཚ་བོ་དང་། ཨ་མ་ལྷ་ལྕམ་གྱི་སྲས་ཡིན་ཟེར། ཨ་མ་ལྷ་ལྕམ་ལ་མངལ་སྦྲུམ་ནས་བྱིས་པ་བཙའ་ལ་ཉེ་བའི་མཚན་མོ་ཞིག་ལ་ཝ་ལུང་རྫ་དམར་གྱིས་ཨ་མ་ལྷ་ལྕམ་ཁྲིད་ནས་བྲོས། དེ་ནས་ཨ་མྱེས་རྨ་ཆེན་གྱིས་རྟོགས་རྗེས་ར་མདའ་མངགས་ཤིང་།ཨ་མྱེས་རྨ་ཆེན་གྱི་དམག་ཧོ་རི་ཐར་ཐང་ལ་ཐོན་དུས་ནམ་ལངས་པས། དེ་ནས་ཇ་ཐབ་བཟུང་ནས་བསྡད་པ་ཡིན། ད་ལྟ་ཧོ་རི་ཐང་ན་རི་ཆུང་འབར་འབུར་མང་པོ་ཡོད་པ་ཨ་མྱེས་རྨ་ཆེན་གྱི་དམག་ཡིན་ཟེར། ད་དུང་ས་ཆ་གཞན་ཞིག་ཏུ་རི་ཆུང་འབའ་འབུར་ཡོད་པ་དེ་ཨ་མ་ལྷ་ལྕམ་གྱི་རྗེས་སུ་ར་མདའ་ཡོང་བའི་དམག་ལ་ཕྱིར་འཐབ་པའི་ཆེད་ཐུ་བ་ནང་ལ་བཏུས་པའི་རྡོ་འཐོར་སོང་བ་ཡིན་ཟེར། དེ་ནས་ས་ཁུའི་ལུང་བར་ཐོན་ཚེ་ཨ་མ་ལྷ་ལྕམ་ལ་ན་ཟུག་ཇེ་ཆེར་སོང་ནས་འགྲོ་མ་ཐུབ་པས་བྱིས་པ་སྐྱེས་བྱུང་། ཨ་མྱེས་རྨ་ཆེན་གྱི་ར་མདའི་དམག་རྗེས་ཆོད་པར་སྐྲག་ནས་ཁོ་མོའི་སྲས་ས་ཁུའི་དཔོན་ལ་བཅོལ་རྗེས་ཝ་ལུང་རྫ་དམར་དང་མཉམ་དུ་ཝ་ལུང་མགོར་སོང་ནས་བཞུགས་པ་ཡིན། དེ་ནས་བཟུང་ཁོ་མོའི་སྲས་ཕ་མེད་མ་མེད་དུ་ལུས་པ་ས་ཁུའི་དོ་གདའ་﹙དེའུ་ཟླ་ཡང་ཟེར﹚ཞེས་མིང་ཐོགས་པ་རེད། ས་ཁུ་དོ་གདའ་ནི་འབའ་སྟོད་ཀྱི་མཐོན་པོ་བཅུ་གསུམ་གྱི་གྲལ་ཡིན་པར་བཤད་དོ། །