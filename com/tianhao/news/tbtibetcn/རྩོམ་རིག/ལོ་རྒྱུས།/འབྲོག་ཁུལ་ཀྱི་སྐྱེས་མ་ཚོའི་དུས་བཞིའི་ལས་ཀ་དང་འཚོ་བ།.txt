འབྲོག་ཁུལ་ཀྱི་སྐྱེས་མ་ཚོའི་དུས་བཞིའི་ལས་ཀ་དང་འཚོ་བ།
གངས་ལྗོངས་ནི་རང་རྒྱལ་གྱི་ས་བབས་མཐོ་ལ་རྒྱ་ཆེ་བའི་འབྲོག་ཁུལ་ཆེ་བའི་གྲས་ཞིག་ཡིན། འབྲོག་པའི་སྐྱེས་མ་ཚོནི་སྔར་ནས་ད་བར་འབྲོག་ལས་ནང་གི་ནུས་ཤུགས་གཙོ་བོ་ཞིག་རེད། སྔར་གྱི་སྤྱི་ཚོགས་དང་ད་ཆའི་སྦྱི་ཚོགས་བར་འབྲོག་པའི་སྐྱེས་མ་ཚོས་དུས་བཞི་འཁོར་མོར་ཉིན་གཅིག་ལྟར་འབྲོག་ལས་བྱེད་བཞིན་ཡོད།          དེ་ཡང་དབྱར་ཀ་འབྲོག་པ་རྣམས་ས་བབས་མཐོ་སར་རུ་བ་སྤོས་ནས་“དབྱར་མཚལ་”ཞེས་ཟེར། དེར་དབྱར་དུས་ཀྱི་འབྲོག་ལས་བྱེད་ས་གཙོ་བོ་ཞིག་ཡིན། སྐྱེས་མ་ཚོས་ཉིན་གཅིག་ལྟར་ཞོགས་པ་ཐོ་རངས་ནས་ལངས་ཏེ་ལག་པ་འཁྲུས་རྗེས་འབྲི་འཇོ་འགོ་ཚུགས། འབྲི་འཇོ་བཞིན་ཁ་ནས་ཧ་ཅང་སྙན་འཇེབས་ལྡན་པའི་གླུ་ཆུང་བླངས་པ་དང་ཁ་ཤས་ཀྱིས་མ་ཎི་འམ་སྒྲོལ་མ་སྐྱོར་བ། སྐྱབས་འགྲོ་འདོན་པ་སོགས་བྱེད་ཀྱི་ཡོད། འབྲི་འཇོས་ཚར་རྗེས་ར་ལུག་རྣམས་འཇོ་བ་དང་། ཁྱད་པར་དུ་ལུག་འཇོ་སྐབས་“སྟར་རྒྱབ་པ་”ཞེས་ལུག་རྣམས་ཀྱི་མགོ་བོ་ཕན་ཚུན་དུ་བསྣོལ་ཏེ་རུ་སྟར་རིང་པོ་ཞིག་བསྒྲིགས་པ་དང་དེ་རྗེས་འབྲི་འཇོ་བ་དང་མི་འདྲ་བར་རྒྱབ་ཕྱོགས་ནས་འཇོ་དགོས་ཀྱི་ཡོད།