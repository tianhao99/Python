ལོ་ངོ་༥༠སོང་རིང་བོད་ཀྱི་སློབ་གསོ་དང་རིག་གནས་སོགས་ཀྱི་བྱ་གཞག་འཕེལ་རྒྱས་བྱུང་བའི་སྐོར་གྱི་དངོས་བྲིས།
ཉེ་ཆར་སློབ་གསོ་པུའུ་ནས་བོད་ལྗོངས་སློབ་ཆེན་འདི་ཉིད་རྒྱལ་ཡོངས་ཀྱི“༢༡༡འདུ་འགོད”ཀྱི་གཙོ་གནད་འཛུགས་སྐྲུན་གྲས་སུ་དངོས་སུ་ཚུད་པའི་གནས་ཚུལ་འབྱོར།སྔོན་རྩིས་བྱས་ན་འདི་ལོའི་ལོ་སྨད་དུ་ལོ་༧རྒྱུན་མཐུད་བྱས་པའི་བོད་ཀྱི་གཙོ་གནད་རིག་དངོས་ཆེན་པོ་གསུམ（ཕོ་བྲང་པོ་ཏ་ལ་དང་།ནོར་བུ་གླིང་ཁ།   ས་སྐྱ་དགོན་པ）སྲུང་སྐྱོང་ལས་གྲྭ་མཇུག་འགྲིལ་རྒྱུ་རེད།འདི་ལོ་སྲིད་གཞུང་གི་ལས་དོན་སྙན་སྒྲོན་ཁྲོད་བོད་རང་སྐྱོང་ལྗོངས་ཏང་ཨུད་ཀྱི་ཧྲུའུ་ཅི་གཞོན་པ་སྲིད་གཞུང་གི་ཀྲུའུ་ཞི་བྱམས་པ་ཕུན་ཚོགས་ཀྱིས་༢༠༠༨ལོར་བོད་ཀྱིས་སློབ་གསོ་དང་།ཚན་རྩལ།རིག་གནས། འཕྲོད་བསྟེན་བཅས་བྱ་གཞག་ཐད་བཏང་བའི་མ་དངུལ་སྒོར་དུང་ཕྱུར་༨༠ལོན་ཡོད་ཅེས་གསུངས་པ་རེད།
དམངས་གཙོའི་བཅོས་སྒྱུར་བྱས་ནས་ལོ་ངོ་༥༠སོང་ཚུན་བོད་ཀྱི་སློབ་གསོ་དང་།ཚན་རྩལ།རིག་གནས། འཕྲོད་བསྟེན་བཅས་ཀྱི་བྱ་གཞག་དེ་མེད་པ་ནས་ཡོད་པའི་བར་དང་།ཡོད་པ་ནས་སྟོབས་ཆེའི་བར། སྟོབས་ཆེ་ནས་ཡག་པའི་བར་བཅས་བརྒྱུད་རིམ་བཞིན་དར་རྒྱས་དང་སྐྱོན་བྲལ་ཕྱོགས་སུ་བསྐྱོད་ཡོད།དེའི་བརྒྱུད་རིམ་ནང་རྒྱ་ཆེའི་ཞིང་འབྲོག་མང་ཚོགས་ཀྱིས་འཕེལ་རྒྱས་ཀྱི་འབྲས་བུ་མཉམ་སྤྱོད་ཀྱིས་དཀའ་གནད་སེལ་བ་དང་དངོས་ཕན་ཐོབ་ཡོད།
       སློབ་གསོ་དེ་འཛམ་གླིང་ཡང་རྩེར་གཞི་ཚུགས་པ།
༡༩༨༥ལོ་ནས་བཟུང་བོད་ཀྱིས་འོས་འགན་སློབ་གསོའི་དུས་མཚམས་སུ་ཞིང་འབྲོག་མང་ཚོགས་ཀྱི་བུ་ཕྲུག་ལ“འགན་ལེན་གསུམ”（ལྟོ་ཆས་དང་། ཉལ་ཁང་། སློབ་སྦྱོང་འགྲོ་གྲོན）གྱི་སྲིད་ཇུས་ལག་བསྟར་བྱས་པ་དང་དམངས་གཙོའི་བཅོས་སྒྱུར་མ་བྱས་གོང་བོད་དུ་དེང་རབས་ཀྱི་དོན་སྙིང་ལྡན་པའི་སློབ་གྲྭ་གཅིག་ཀྱང་མེད་ལ་མི་འབོར་གྱི་༩༥%བཟུང་བའི་ཞིང་བྲན་དང་བྲན་གཡོག་གི་སློབ་གསོ་ཐོབ་དབང་འཕྲོག་ཡོད། “ད་ཆ་བོད་དུ་བྱིས་པའི་སློབ་གསོ་དང་། རྨང་གཞིའི་སློབ་གསོ། མཐོ་རིམ་སློབ་གསོ། ལས་རིགས་སློབ་གསོ། དམིགས་བསལ་སློབ་གསོ།དར་མའི་སློབ་གསོ་སོགས་བོད་ཀྱི་ས་གནས་ཁྱད་ཆོས་དང་མི་རིགས་ཀྱི་ཁྱད་ཆོས་ལྡན་པའི་དེང་དུས་སློབ་གསོའི་མ་ལག་ཆགས་ཡོད”ཅེས་དང“བོད་དུ་ད་ཆ་སློབ་གྲྭ་ཆེན་མོ་༦དང་།སློབ་འབྲིང་༡༡༧འབྲིང་རིམ་ལས་རིགས་སློབ་གྲྭ་༧སློབ་ཆུང་༨༨༤བཅས་ཡོད་པར་སློབ་གྲྭ་ཁག་གི་སློབ་གྲྭར་ཡོད་མུས་སློབ་མ་ཁྲི་༥༤.༧ལོན་ནས་སློབ་ཆུང་གི་སློབ་ལོ་ལོན་པའི་བྱིས་པ་སློབ་གྲྭར་ཞུགས་ཚད་དང་དམའ་རིམ་སློབ་འབྲིང་གི་སློབ་གྲྭར་ཞུགས་ཚད་༩༨.༢%དང་༩༠.༧%སོ་སོར་ལོན་ཡོད”ཅེས་བྱམས་པ་ཕུན་ཚོགས་ཀྱིས་ངོ་སྤྲོད་གནང་ཡོད། 
དུས་མཚུངས་ཁོང་གིས་༢༠༠༩ལོར་བོད་ཀྱིས་འོས་འགན་སློབ་གསོའི་དུས་མཚམས་ཀྱི་སློབ་མའི་ལོ་རེའི་སྤྱི་པའི་འགྲོ་གྲོན་གྱི་ཚད་གཞི་དེ་སློབ་ཆུང་སློབ་མར་ཆ་སྙོམས་སྒོར་༣༠༠དང་དམའ་རིམ་སློབ་འབྲིང་སློབ་མར་ཆ་སྙོམས་སྒོར་༥༠༠བར་གོང་མཐོར་གཏོང་རྒྱུ་ཡིན་ཞེས་གསུངས། “བསྡོམས་རྩིས་རགས་ཙམ་བྱས་པར་གཞིགས་ན།༡༩༧༨ལོ་ནས་༢༠༠༧ལོ་བར་རྒྱལ་ཁབ་ཀྱིས་བོད་ཀྱི་སློབ་གསོར་རིམ་རྩིས་བྱས་ན་མ་དངུལ་སྒོར་དུང་ཕྱུར་༢༢༠ལྷག་ཙམ་བཏང་གནང་ཡོད”ཅེས་བོད་ལྗོངས་སློབ་གསོ་ཐིང་གི་སྐོར་གཟིགས་པ་རྡོ་རྗེ་ཚེ་དབང་གིས་གསུངས།
༢༠༠༧ལོར་རྒྱལ་ཡོངས་སློབ་གསོ་བོད་སྐྱོར་ལས་དོན་ཚོགས་འདུའི་ཐོག་ནང་སའི་ཞིང་ཆེན་དང་གྲོང་ཁྱེར་༡༨ཀྱིས་བོད་ཀྱི་ས་ཁུལ་དང་གྲོང་ཁྱེར་བདུན་གྱི་སློབ་གསོའི་བྱ་གཞག་འཕེལ་རྒྱས་ལ་ཁ་གཏད་རོགས་སྐྱོར་བྱ་རྒྱུ་དང་དུས་མཚུངས་ནང་སའི་སློབ་གྲྭ་ཆེན་མོ་༣༥ཡིས་བོད་ཀྱི་སློབ་ཆེན༦ལ་ཁ་གཏད་རོགས་སྐྱོར་བྱ་རྒྱུའི་གཏན་འཁེལ་བྱས་ཡོད། “མིག་སྔར་རོགས་སྐྱོར་རྣམ་གྲངས་དོན་འཁྱོལ་བྱེད་བཞིན་ཡོད་པས་བོད་ཀྱི་སློབ་གསོའི་རྣམ་པར་འགྱུར་ལྡོག་དེ་བས་ཆེ་བ་ཡོང་རྒྱུ་རེད”ཅེས་རྡོ་རྗེ་ཚེ་དབང་གིས་གསུངས།
 ཚན་རྩལ་གྱི་འོད་ཟེར་མཚོ་བོད་ས་གཞིར་ཡོངས་སུ་འཕྲོ།
ཉི་འོད་ནི་བོད་ཀྱི་ཐུན་མོང་མ་ཡིན་པའི་ལེགས་ཆ་ཡིན་པ་དང་ལྷ་སར་ཉི་འོད་གྲོང་ཁྱེར་ཞེས་བརྗོད་ཀྱི་ཡོད།ལྷ་སར་ལོ་ལྟར་ཆ་སྙོམས་ཉི་འོད་འཕྲོ་ཡུན་ཆུ་ཚོད་༣༠༠༠ལྷག་ཙམ་ལོན་པ་དེ་འཕྲེད་ཐིག་གི་ཏུའུ་གྲངས་མཚུངས་པའི་སི་ཁྲོན་གཤོངས་ས་ལས་༥༠%ཡིས་མང་བ་ཡོད།བོད་རང་སྐྱོང་ལྗོངས་ཚན་རྩལ་ཐིང་གི་ཐིང་ཀྲང་གཞོན་པ་ཁྲེན་ཤིན་ཆང་གིས་བོད་དུ་སྤྱི་ཁྲེ་གྲུ་བཞི་མ་༡.༦ཡོད་པའི་ཉི་ཐབ་གཅིག་ལོ་གཅིག་ནང་ཉིན་༢༨༠དང་ཉིན་ལྟར་ཆུ་ཚོད་༦བེད་སྤྱོད་བཏང་བ་ལས་བྱུང་བའི་ཚ་ཚད་དེ་བུད་ཤིང་ཏུན་༢.༡༤བསྲེགས་པ་ལས་བྱུང་བའི་ཚ་ཚད་དང་མཚུངས་ཀྱི་ཡོད་པ་དེ་ཐོག་ནས་སྤྱི་ཁྲེ་གྲུ་བཞི་མ་ཁྲི་༨༠༠ཙམ་ལོན་པའི་རྩྭ་ཐང་གཏོར་བཤིག་མི་ཐེབས་པ་མཚོན་ཡོད་ཅེས་ངོ་སྤྲོད་གནང་ཡོད།
ཁོང་གིས“ན་ནིང་བར་བོད་ཀྱི་ཉི་ནུས་ཁག་གི་འོད་ཕུའི་གློག་འདོན་སྒྲིག་ཆས་ཀྱི་ཤོང་ཚད་ཀྲའོ་ཝ་༩ལས་བརྒལ་ནས་ཉི་ནུས་ཆུ་ཚ་པོ་བཟོ་བྱེད་སྤྱི་ཁྲེ་གྲུ་བཞི་མ་ཁྲི་༤༠དང་།ཉི་ཐབ་ཁྲི་༢༥ཉི་ནུས་ཀྱི་ཁང་པ་ཚ་པོ་བཟོ་བྱེད་དང་།དྲོད་ཁང་།ནོར་ལུག་ཚང་ཚ་པོ་བཟོ་བྱེད་སོགས་སྤྱི་ཁྲེ་གྲུ་བཞི་མ་ཁྲི་༣༠༠ཁྱབ་གདལ་བཏང་ཡོད”ཅེས་གསུངས།
ཁྲེན་ཤིན་ཆང་གིས་ངོ་སྤྲོད་གནང་བར་གཞིགས་ན།༢༠༠༨ལོར་བོད་ཀྱི་ཁེ་བེད་བདག་ཐོབ་ཁག་༣༡༡སྙན་འབུལ་བྱས་པར་ཁེ་བེད་བདག་ཐོབ་ཁག་༨༢ལ་དབང་ཆ་སྤྲད་པ་དེ་༢༠༠༧ལོ་ལས་ལྡབ་༣དང་༢༡%སོ་སོར་འཕར་བ་མ་ཟད་༢༠༠༨ལོར་བོད་ལ་རྒྱལ་ཁབ་ཀྱི་༩༧༣འཆར་གཞིའི་དུས་འགོའི་ཞིབ་འཇུག་རྣམ་གྲངས་ཁག་གཉིས་དང་རྒྱལ་ཁབ་རང་བྱུང་ཚན་རིག་གི་ཐེབས་རྩ་ཁག་༧ཡང་ཐོབ་ཡོད།
      ཞིང་འབྲོག་ཁུལ་ལ་ཕྱོགས་རྒྱུ་དེ་བོད་ཀྱི་ཚན་རྩལ་ལས་ཀའི་འགག་རྩ་ཡིན་ཞིང་།བྱམས་པ་ཕུན་ཚོགས་ཀྱིས་འདི་ལོའི་སྲིད་གཞུང་གི་ལས་དོན་སྙན་སྒྲོན་ཁྲོད་༢༠༠༩ལོར་བོད་ཀྱིས་ཚན་རྩལ་ལ་མ་དངུལ་སྒོར་དུང་ཕྱུར་༡.༠༨གཏོང་རྒྱུ་ཡིན་པ་དེའི་ནང་ཞིང་འབྲོག་ལས་ཀྱི་ཚན་རྩལ་ཐད་མ་དངུལ་སྒོར་ཁྲི་༥༠༠༠ལས་མི་ཉུང་བ་སྤྱོད་རྒྱུ་ཡིན་ཞེས་གསུངས་པ་རེད།
       རིག་གནས་མེ་ཏོག་ས་མཐོར་བཞད།
བོད་རང་སྐྱོང་ལྗོངས་རིག་གནས་ཐིང་སྤྱི་ཚོགས་རིག་རྩལ་ཁྲུའི་ཁྲུའུ་ཀྲང་ཉི་མས་ངོ་སྤྲོད་གནང་བར་གཞིགས་ན།ད་བར་བོད་ཀྱི་མངོན་མིན་རིག་གནས་ཤུལ་བཞག་ཁག་༦༠རྒྱལ་ཁབ་ཀྱི་སྲུང་སྐྱོང་དཀར་ཆག་ནང་ཚུད་ནས་ཆེད་ལས་རིག་རྩལ་ཚོགས་པ་༡༠དང་།རྫོང་རིམ་པའི་དམངས་ཁྲོད་རིག་རྩལ་ཚོགས་པ་༡༩གཞི་རིམ་ལས་ཞོར་རིག་རྩལ་འཁྲབ་སྟོན་རུ་ཁག་༡༦༠བཅས་ཡོད་པའི་རིག་རྩལ་འཁྲབ་སྟོན་དཔུང་ཁག་ཅིག་ཆགས་པ་དང་མི（མི་ཐེངས）༤༠༠༠ཙམ་ཟིན་པའི་འཁྲབ་སྟོན་ཚོགས་པ་༣༦༠རྒྱལ་ཁབ་དང་ས་ཁུལ་༥༠ལྷག་ཙམ་ལ་འཚམས་འདྲི་བྱེད་པར་བཏང་ཡོད།གཞི་རིམ་གྱི་རིག་གནས་སྒྲིག་བཀོད་འཛུགས་སྐྱོང་ལ་ཤུགས་སྣོན་རྒྱག་པ་དང་མང་ཚོགས་ཀྱི་རིག་གནས་ཁེ་དབང་འགན་ལེན་བྱ་རྒྱུ་དེ་བོད་ཀྱི་རིག་གནས་ལས་དོན་གྱི་ཁ་ཕྱོགས་གཞན་ཞིག་ཡིན། ཉི་མས“བོད་ཀྱིས་ས་ཁུལ（གྲོང་ཁྱེར）ཁག་གི་མང་ཚོགས་སྒྱུ་རྩལ་ཁང་སྣེ་འདྲེན་དང་།རྫོང་ཕྱོགས་བསྡུས་རིག་གནས་བྱེད་སྒོ་ལྟེ་གནས་སྒྲོག་ཐག ཤང་རིག་གནས་ས་ཚིགས་དང་གྲོང་ཚོ་རིག་གནས་ཁང་རྨང་གཞི་བཅས་བྱེད་པའི་གཞི་རིམ་རིག་གནས་དྲ་བའི་རྣམ་པ་ཞིག་སྐྲུན་བཞིན་ཡོད”ཅེས་གསུངས། 
འཆར་འགོད་གཞིར་བཟུང་༢༠༡༠ལོར་སླེབས་སྐབས་བོད་དུ“རྫོང་ཚང་མར་རིག་གནས་བྱེད་སྒོའི་ལྟེ་གནས་དང་ཤང་ཚང་མར་རིག་གནས་ཁང་ཡོད་པའི”དམིག
ས་ཚད་ཕྱོགས་ཡོངས་ནས་མངོན་འགྱུར་ཐུབ་པ་བྱེད་པ་དང་འབྲེལ་ཉུང་མཐར་ཡང“ཞིང་དུད་དཔེ་ཁང”༢༠༠༠བསྐྲུན་རྒྱུ་དང་༢༠༡༢ལོར་སླེབས་སྐབས་སྒྲིག་སྲོལ་ཆ་ཚང་བའི་གྲོང་ཚོ་ཚང་མར་རིག་གནས་བྱེད་སྒོ་ཁང་འཛུགས་རྒྱུའང་རེད།
བྱམས་པ་ཕུན་ཚོགས་ཀྱིས་༢༠༠༩ལོར་སྲིད་གཞུང་གིས་དམངས་ཁྲོད་ལས་རིགས་འཁྲབ་སྟོན་ཚོགས་པ་དང་གྲོང་གསེབ་ཀྱི་ལས་ཞོར་འཁྲབ་སྟོན་རུ་ཁག་ལ་རོགས་སྐྱོར་ཧུར་ཐག་བྱས་ནས་དམངས་གཉེར་རིག་གནས་ཁེ་ལས་སྐྱོན་བྲལ་ངང་འཕེལ་རྒྱས་འགྲོ་བར་སྐུལ་མ་གཏོང་རྒྱུ་ཡིན་ཞེས་གསུངས་པ་རེད།
      འཕྲོད་བསྟེན་བྱ་གཞག་དེ་གངས་ལྗོངས་ས་མཐོར་དར་སྤེལ་འགྲོ་བ།
བོད་རང་སྐྱོང་ལྗོངས་སྲིད་གཞུང་གི་ཀྲུའུ་ཞི་བྱམས་པ་ཕུན་ཚོགས་ཀྱིས་ངོ་སྤྲོད་གནང་བར་གཞིགས་ན།  དམངས་གཙོའི་བཅོས་སྒྱུར་མ་བྱས་གོང་བོད་དུ་སྦྲུམ་མ་ཤི་ཚད་༥༠ %ཡིན་པ་དེ་ད་ཆ་༢.༥ %བར་ཆག་པ་དང་ཕྲུ་གུ་དམར་འབྱར་ཤི་ཚད་ཀྱང་༤༣༠% ནས་༦.༦ %བར་ཆག་ཡོད།
ཆག་ཚད་ཆེན་པོ་དེ་ལྟ་བུ་བྱུང་བ་དེ་ནི་བོད་དུ་ཤར་བགྲོད་ལམ་བུ་གཙོ་བོ་བྱེད་པའི་མྱུར་སྐྱོབ་དང་སྨན་ཁང་དུ་བསྡད་ནས་ཕྲུ་གུ་སྐྱེས་པ་དང་སྐྱོབ་རོགས་ཀྱི་མ་ལག་བཙུགས་པས་རེད།བོད་ལྗོངས་འཕྲོད་བསྟེན་ཐིང་གི་ཐིང་ཀྲང་གཞོན་པ་ཏའེ་ཤིན་ཡན་གྱིས་ངོ་སྤྲོད་གནང་བར་གཞིགས་ན།སྦྲུམ་མ་ཞིང་འབྲོག་པ་རིམ་ཁག་སྨན་བཅོས་སྒྲིག་གཞིར་སྨན་ཁང་དུ་བསྡད་དེ་ཕྲུ་གུ་སྐྱེ་བར་བསྐྱོད་ཚེ་འགྲོ་གྲོན་ཚང་མ་སྲིད་གཞུང་གིས་སྤྲོད་རྒྱུ་ཡིན་པ་མ་ཟད་སྦྲུམ་མར་ཐེངས་གཅིག་རང་བཞིན་ངང་བྱ་དགའ་སྒོར་༣༠དང་སྐྱེལ་མཁན་ལ་བྱ་དགའ་སྒོར་༢༠སྤྲོད་ཀྱི་ཡོད།
གཞན་ཡང་བོད་ཞི་བས་བཅིངས་འགྲོལ་བཏང་རྗེས་རྒྱལ་ཁབ་ཀྱིས་བོད་ཀྱི་ཞིང་འབྲོག་པར་རྟག་ཏུ་དམིགས་བསལ་གྱིས་སྨན་རིན་མི་དགོས་པར་སྨན་བཅོས་སྲིད་ཇུས་ལག་ལེན་བསྟར་གྱི་ཡོད།ཏའེ་ཤིན་ཡན་གྱིས་སྨན་ཡོན་མི་དགོས་པའི་སྨན་བཅོས་ཚད་གཞི་དེ་སྔ་རྗེས་སུ་ཐེངས་བདུན་མཐོ་རུ་བཏང་ནས་སྨན་ཡོན་མི་དགོས་པའི་སྨན་བཅོས་འགྲོ་གྲོན་དེ་༡༩༩༣ལོའི་མི་རེར་ཆ་སྙོམས་སྒོར་༥.༥ནས་༢༠༠༨ལོའི་མི་རེར་ཆ་སྙོམས་སྒོར་༡༤༣བར་མཐོ་རུ་བཏང་ཡོད་ཅེས་གསུངས།
“བོད་ཀྱི་འཕྲོད་བསྟེན་བྱ་གཞག་དེ་འཕེལ་རྒྱས་ཤུགས་ཆེན་གཏོང་བའི་དུས་སྐབས་གསར་པར་གནས་ཡོད། ལྷ་ས་ལྟེ་བར་བྱེད་པ་དང་ལྗོངས་ཡོངས་ཀྱི་གྲོང་ཁྱེར་དང་གྲོང་གསེབ་ཏུ་ཁྱབ་པའི་སྨན་བཅོས་འཕྲོད་བསྟེན་དྲ་བ་སྤྱིར་ན་ཆགས་ནས་སྤྱི་ཡོངས་ཀྱི་ཞབས་ཞུའི་ནུས་པ་རྒྱུན་ཆད་མེད་པ་ཆེ་རུ་དང་མི་དམངས་མང་ཚོགས་ཀྱི་བདེ་ཐང་ཆུ་ཚད་དེ་མངོན་གསལ་དོད་པོས་ལེགས་སུ་སོང་ཡོད།མི་རེའི་ཆ་སྙོམས་ཚེ་ཚད་དེ་ཞི་བས་བཅིངས་འགྲོལ་བཏང་བའི་དུས་འགོའི་ལོ་༣༥.༥ནས་ད་ཆའི་ལོ་༦༧བར་མཐོ་རུ་སོང་ཡོད”ཅེས་ཏའེ་ཤིན་ཡན་གྱིས་གསུངས།
   ད་ལོའི་སྲིད་གཞུང་གི་ལས་དོན་སྙན་སྒྲོན་ནང་བྱམས་པ་ཕུན་ཚོགས་ཀྱིས“བུད་མེད་དང་བྱིས་པའི་འཕྲོད་སྦྱོར་བདེ་སྲུང་དང་ལེགས་བཙའ་ལེགས་གསོར་ཞབས་འདེགས་མུ་མཐུད་ཡག་པོ་ཞུས་ཏེ་ཞིང་འབྲོག་ཁུལ་གྱི་ལེགས་བཙའ་ལེགས་གསོའི་ཁ་གསབ་ཚད་གཞི་དེ་ལོ་རེར་མི་རེར་ཆ་སྙོམས་སྒོར་༦ནས་སྒོར་༡༢བར་མཐོ་རུ་བཏང་སྟེ་སྦྲུམ་མ་དང་ཕྲུ་གུ་དམར་འབྱར་དང་བྱིས་པ་ཤི་ཚད་དང་སྐྱེ་དུས་སྐྱོན་ཆ་ཡོད་ཚད་དམའ་རུ་ཆེས་ཆེར་གཏོང་དགོས”ཞེས་བསྟན་གནང་ཡོད།