བོད་ལྗོངས་ཀྱི་རྒྱལ་སྤྱིའི་འགྲུལ་སྐྱེལ་ལམ་ཐིག་ཐོག་མའི་རླངས་འཁོར་གྱི་སྤ་སེ་བཙོང་འགོ་བརྩམས་པ།
ཚེས་༢༥ཉིན། བོད་ལྗོངས་ཀྱི་རྒྱལ་སྤྱིའི་འགྲུལ་སྐྱེལ་ལམ་ཐིག་ཐོག་མ་སྟེ་ལྷ་ས་ནས་ནེ་པ་ལའི་རྒྱལ་ས་ཀ་ཏ་མན་རྡུ་བར་གྱི་རླངས་འཁོར་སྤ་སེ་དངོས་སུ་བཙོང་འགོ་བརྩམས་ཡོད་པ་རེད། རླངས་འཁོར་ཆེས་ཐོག་མ་དེ་ཟླ་༤བའི་ཚེས་༢༩ཉིན་གྱི་ཆུ་ཚོད་༩ཡི་སྟེང་དུ་ལྷ་ས་ནས་ལམ་དུ་ཆས་ཏེ་འགྲམ་འགག་སྒོར་བསྐྱོད་རྩིས་ཡོད་ལ། “ལྔ་གཅིག”ལྗོངས་རྒྱུའི་དུས་བཟང་རིང་ནེ་པ་ལར་ལྟ་སྐོར་དུ་འགྲོ་འདོད་ཡོད་པའི་རྒྱལ་ནང་གི་ལྗོངས་རྒྱུ་བས་ལམ་ཡིག་དང་འཐུས་མཆན་བཀོད་པའི་ལག་ཁྱེར་སོགས་ཞུས་ཚར་རྗེས་ཐད་ཀར་རླངས་འཁོར་དུ་བསྡད་དེ་ནེ་པ་ལར་འགྲོ་ཆོག་པ་དང་། ཕྱིའི་རྒྱལ་ཁབ་ཀྱི་ལྗོངས་རྒྱུ་བས་ལྗོངས་རྒྱུ་ཁང་ལས་འབྲེལ་ཡོད་འགྲོ་ལུགས་བརྒྱུད་རྗེས་དགོས་པ་རེད། 　 ཧི་མ་ལ་ཡ་འགྲུལ་སྐྱེལ་ཚད་ཡོད་ཀུང་སིའི་སྤྱི་གཉེར་བ་ཁུང་ཁྲིན་ཕང་གིས་མཚམས་སྦྱོར་བྱས་པ་ལྟར་ན།ཀྲུང་ནེ་ཕྱོགས་གཉིས་ཀྱི་གྲོས་མཐུན་ལྟར་ལྷ་ས་དང་ཀ་ཏ་མན་རྡུ་ཕྱོགས་གཉིས་ཀྱིས་ཟླ་རེར་རླངས་འཁོར་ཐེངས་༨རེ་གཏོང་རྒྱུ་ཡིན་པ་དང་། ལམ་བར་དུ་ལྷ་རྩེ་རྫོང་དུ་ཞག་གཅིག་ལ་འདུག་རྒྱུ་ཡིན་ལ། ལམ་བར་དུ་དུས་ཡུན་ཉིན་གཉིས་སྤྱད་དགོས་ཀྱིན་ཡོད། སྤ་སེའི་རིན་གོང་ནི་ཨ་རིའི་སྒོར་མོ་༧༠ཡིན་པ་རེད། 　 ཁུང་ཁྲིན་ཕང་གིས་བཤད་པ་ལྟར་ན། ཧི་མ་ལ་ཡ་འགྲུལ་སྐྱེལ་ཀུང་སིས་རྒྱལ་སྤྱིའི་ལམ་ཐིག་འདིའི་སྟེང་དུ་མཁའ་འགྲུལ་ལ་འགྲན་པའི་ཞབས་ཞུ་མཁོ་འདོན་བྱ་རྒྱུ་ཡིན་པ་སྟེ། ཀུང་སི་དེས་ཧ་ཅང་བདེ་འཇགས་ཡིན་པའི་རླངས་འཁོར་༣༥མཁོ་འདོན་བྱ་རྒྱུ་མ་ཟད། རླངས་འཁོར་རེ་རེར་ཁ་ལོ་བ་༢རེ་དང་། བོད་རྒྱ་དབྱིན་གསུམ་དང་ནེ་པ་ལའི་སྐད་བཅས་སྐད་རིགས་བཞི་མཁྱེན་པའི་ཁ་ལོ་བའི་ལས་རོགས་༡རེ་བཀོད་སྒྲིག་བ་རྩིས་ཡོད་ལ། ད་དུང་མྱུར་སྐྱོབ་སྒམ་ཆུང་དང་འཐུང་ཆུ་མཁོ་འདོན་སྒྲིག་ཆས། དྲན་རྟེན་དངོས་རྫས་སོགས་ཀྱང་བཀོད་སྒྲིག་བྱས་ཡོད་པ་རེད།     ཀྲུང་ནེ་གཞུང་ལམ་ནི་ཀྲུང་གོ་དང་ནེ་པ་ལ་གཉིས་མཛའ་མཐུན་འགྲོ་འོང་བྱེད་པའི་ཟམ་པ་དང་བོད་ལྗོངས་ཀྱི་རྒྱལ་སྤྱིའི་ལམ་ཐིག་ཉག་གཅིག་པུ་ཡིན་ལ། ༡༩༦༥ལོར་ཤར་གཏོང་བྱུང་བ་ནས་བཟུང་ལྷ་ས་དང་གཞིས་ཀ་རྩེ། འགྲམ་འགག་སྒོ་བཅས་ཀྱི་དངོས་ཟོག་སྐྱེལ་འདྲེན་དང་དཔལ་འབྱོར་བརྗེ་སྤེལ་ཐད་བྱས་རྗེས་ཆེན་པོ་བཞག་ཡོད་པ་རེད། 　ཤེས་རྟོགས་བྱུང་བ་ལྟར་ན། ལྷ་ས་ནས་ནེ་པ་ལའི་བར་གྱི་རླངས་འཁོར་གཏོང་བའི་དུས་ཚོད་དེ་གནས་སྐབས་ཙམ་ལ་གཟའ་རེའི་གཟའ་མིག་དམར་དང་པ་སངས་ཀྱི་ཞོགས་པའི་ཆུ་ཚོད་དགུའི་སྟེང་གཏན་འཁེལ་བྱས་ཡོད་ལ།   འབྲེལ་ཡོད་འདྲི་རྟོག་ཁ་པར་ཨང་གྲངས་༠༨༩༡-- ༦༨༢༤༢༦༨ཡིན་པ་རེད།