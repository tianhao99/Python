ཁྱོད་ཀྱིས་བོད་ལྗོངས་ཀྱི་ཐུན་མོང་མ་ཡིན་པའི་ཟས་རིགས་ལྔ་བོ་ཤེས་སམ།
མི་ནི་ཟས་ལ་བརྟེན་དགོས་ལ་བརྟེན་ཀྱང་ཡོད་པ་རེད།  ཟས་ཟ་མཁན་སུ་ཞིག་ལ་ཆ་མཚོན་ནའང་།  མི་ཚེ་འདིར་ཁ་ཟས་ཞིམ་པོ་དང་བཟང་བོ། ཡག་པོ་ཞིག་ཟ་རྒྱུ་ནི་མི་རང་ཉིད་ཀྱི་བདེ་སྐྱིད་དང་གཟི་བརྗིད།  ལ་རྒྱ་ཞིག་ཏུ་ནམ་ཀུན་བརྩི་བཞིན་ཡོད།  ངས་དེ་རིང་འདི་ནས་ཁྱེད་ཅག་ལ་བོད་ལྗོངས་ཀྱི་ཐུན་མོང་མ་ཡིན་པའི་ཟས་རིགས་འགའ་ངོ་སྤྲོད་བྱེད་རྒྱུ་ཡིན།  
༡ རྩམ་པ། 
          རྩམ་པ་ནི་བོད་མི་དམངས་ཆེས་དགའ་བའི་གཙོ་ཟས་ཀྱི་གྲས་ཤིག་ཡིན།  རྩམ་པ་ནི་འབྲུ་སྣ་ལྔ་ལས་ནས་བརྔོས་ཏེ་འཐག་པའི་ཕྱེའི་རིགས་ཤིག་ཡིན།  བོད་ཀྱི་དུད་ཁྱིམ་གང་ཞིག་ལ་མགྲོན་དུ་སོང་ན་ཡང་།   ཁྱིམ་བདག་གི་ལག་ཟུང་གིས་ཁྱོད་ལ་ཞིམ་མངར་གྱི་འོ་ཇ་དང་སྦྲང་དཀར་རྩམ་པ།  མར་ལོ་སེར་བོ།  ཆུར་བ་སྣུམ་པོ།  ཀ་ར་མངར་མོ་སོགས་རིམ་པ་བཞིན་ཁྱེར་འོང་།  རྩམ་པ་ནི་འབྲུ་སྣ་ནས་བཀྲུས།  ཉི་མར་སྐམ།  བརྔོས་རྗེས་ཕྱེར་འཐག་པ་དང་།  རྩམ་པ་ཟ་སྐབས་ཇ་དང་ཆུར་བ།  ཀ་ར་སོགས་དཀར་ཡོལ་དུ་འོས་འཚམ་ཞིག་བཞག་རྗེས་ལག་པས་བརྫི་དགོས།  བོད་ཟས་ཀྱི་གཙོ་བོ་རྩམ་པ་སྤྱོད་བདེ་ལ་འཚོ་བཅུད་ཕུན་སུམ་ཚོགས་པ་དང་ཁྱེར་ན་ཧ་ཅང་སྟབས་བདེ་ཡིན།  ནད་རིགས་མང་བོ་སྔོན་འགོག་བྱེད་པའི་ནུས་པ་ལྡན།
 ༢ ཞོ།  
          བོད་ལྗོངས་སུ་ཆེས་བཟང་བོའི་ཞོ་ནི་ནག་ཆུའི་ཞོ་ཡིན་པར་གྲགས་ལ།  དེ་ནི་ནོར་ནག་མང་ལ་རྩྭ་ཆུ་འཛོམས་པའི་གནས་མཆོག་ཅིག་ཡིན།  ལྷ་ས་གྲོང་ཁྱེར་དུ་བསྐྱོད་སྐབས།  ཞོ་རྒྱག་སའི་གནས་ཀྱང་རེ་འགའ་ཡོད།  དེ་དག་གི་ཞོ་ནི་ས་གནས་མང་ཚོགས་ཀྱི་ལག་རྩལ་ལ་བརྟེན་ནས་ཐོན་པ་ཡིན།  ཁ་ལ་འཇམ་ལ་ཁོག་ལ་བདེ།  ཡུན་རིང་འགོར་ན་སྐྱུར་མོར་ཆགས་འགྲོ།  གསོ་རིག་གི་ཐད་ནས་ལུས་ཕུང་གསོ་བར་ནུས་པ་བླ་ལྷག་ཏུ་ལྡན།  
༣ དཀྲུགས་ཇ། 
          དཀྲུགས་ཇ་ནི་ཀྲུང་གོའི་བོད་ལྗོངས་ཀྱི་བཏུང་བ་ཁྱད་པར་བ་ཞིག་ཡིན།  ཕལ་ཆེར་གཙོ་ཟས་རྩམ་པ་དང་ལྷན་དུ་སྤྱོད་པར་མ་ཟད།  ཟོས་ན་ཁར་ཞིམ།  སྐོམ་སེལ་ལ་ཀླད་ཤུགས་གསོ།  ལུས་སྟོབས་སྩོལ།  བཏུང་བ་འདི་ནི་མར་དང་ཇ་མངར་མོ་ལས་སྣོན་བྱས་ནས་གྲུབ།  མར་མང་ཉུང་རན་པ་ཞིག་ཟོ་རུ་འཕངས་རྗེས།  ཚ་ཁུ་ཏོག་ཙམ་དང་སྐོལ་ཟིན་པའི་མངར་ཇ་དཀྲུགས་ཤིང་གི་ཡང་ཡང་བསྲུབས་ན།  ད་གཟོད་མར་སེར་བོ་རིམ་བཞིན་ཇ་དང་ཚ་རུ་འཐིམས་ནས་དཀྲུགས་ཇ་འབྱུང་།   བོད་དང་འདྲེས་མཚམས་ཀྱི་མི་རིགས་འགའ་ཤས་ཀྱིས་ཀྱང་དཀྲུགས་ཇ་འཐུང་བའི་གོམས་སྲོལ་ཡག་པོ་ཡོད་པ་རེད། 
༤ ནས་ཆང་།  
          ནས་ཆང་ལ་བོད་སྐད་དུ་ཆང་ཟེར་ལ།  མདོ་དབུས་མཐོ་སྒང་ནས་ཐོན་སྐྱེད་བྱས་པའི་འབྲུ་སྣ་གཙོ་བོ་ནས་ལ་བརྟེན་ནས་ལས་སྣོན་བྱས།  ནས་ཆང་བསྙལ་བའི་ལག་རྩལ་དང་མི་རིགས་ཀྱི་རིག་གནས།  ཡུལ་སྲོལ།  བརྩེ་བ་དང་གཞི་གཅིག་བསྲེས་པའི་ནས་ཆང་ནི་བོད་མི་དམངས་ཀྱིས་རྒྱུན་པར་དུས་སྟོན་དང་གཉེན་སྟོན།  བྱིས་པ་བཙའ་བ།  གཉེན་ཉེ་བསུ་སྐྱེལ་སོགས་བྱེད་པའི་ཞི་རྒྱས་དབང་དྲག་གི་ལས་གང་ཞིག་སྒྲུབ་ནའང་ནས་ཆང་ནི་མེད་དུ་མི་རུང་ཞིང་ཐུན་མོང་མ་ཡིན་པའི་བཏུང་བའི་རིགས་ཤིག་ཡིན།  
༥ ཤ་སྐམ།  
          ནོར་ནག་ནི་མདོ་དབུས་མཐོ་སྒང་དུ་འཚོ་བཞིན་པའི་འཁྱག་རོམ་ས་ཁུལ་དུ་གཏོགས་པའི་སྲོག་ཆགས་རིགས་ཤིག་ཡིན་པ་དང་།  མཐོ་སྒང་གི་གཅེས་ནོར་ཡིན་པས།  ཤའི་རིགས་མི་འདྲ་བས་ནད་རིགས་མི་འདྲ་བ་གསོ་ཐུབ།  ཤ་ནི་བོད་མི་རིགས་ཀྱི་ཟས་རིགས་གཙོ་བོ་ཡིན་ལ།  མཐོ་སྒང་ནས་འབག་བཙོག་གིས་མ་ལྷད་པའི་རྩྭ་ཆུ་ལ་བརྟེན་ནས་ཤ་ཤེད་རྒྱས་པའི་ནོར་ནག་གི་ཤ་དག་རྒྱུན་པར་རླུང་དང་ཉི་མར་བརྟེན་ནས་སྐམ་པ་དང་།   དེ་ལྟར་སྐམ་པའི་ཤ་ནི་ཡངས་ལ་ཁ་ལ་ཞིམ།  བྲོ་བ་ལྡན་ལ་ལུས་སྟོབས་རྒྱས།  རྒན་གཞོན་དར་གསུམ་གྱིས་རིས་མེད་བརྟེན་པའི་བོད་ཀྱི་ཐུན་མོང་མ་ཡིན་པའི་ཁ་ཟས་གཙོ་བོ་ཞིག་ཀྱང་ཡིན།  ལོ་སར་ལ་རོལ་བའི་དུས་སུ།  ཤ་སྐམ་ཏོག་ཙམ་ཟོས་ན་དངོས་གནས་རོ་བཅུད་ཕུན་སུམ་ཚོགས་པར་མ་ཟད།  མི་རྣམས་ལ་དགའ་སྤྲོ་དང་བདེ་སྣང་།  འཛུམ་མདངས།  སྟོབས་ཤུགས་སོགས་སྩོལ་གྱིན་ཡོད།  
          སྤྱིར་ན་བོད་ལྗོངས་སུ་འཛམ་གླིང་ཟས་རིགས་བང་མཛོད་ཁྲོད་དུ་རིན་ཐང་གཞལ་དུ་མེད་པའི་བཟའ་བཏུང་གི་རིག་གནས་ཕུན་སུམ་ཚོགས་མོད།  གོང་གི་ཟས་རིགས་ལྔ་བོ་ནི་བོད་ལྗོངས་སུ་རྒྱུགས་ཆེ་བའི་ཟས་རིགས་ཀྱི་གྲས་ཡིན་ལ།  བོད་མི་དམངས་ཀྱི་བསམ་བློ་དང་འཚོ་བ། ཡུལ་སྲོལ་དང་རིག་གནས་དང་འབྲལ་ཐབས་མེད་པའི་ཡབ་མེས་གོང་མ་རྣམས་ཀྱི་ཤུལ་བཞག་གི་ནོར་བུ་རྩ་ཆེན་ཞིག་ཀྱང་ཡིན་ནོ། །