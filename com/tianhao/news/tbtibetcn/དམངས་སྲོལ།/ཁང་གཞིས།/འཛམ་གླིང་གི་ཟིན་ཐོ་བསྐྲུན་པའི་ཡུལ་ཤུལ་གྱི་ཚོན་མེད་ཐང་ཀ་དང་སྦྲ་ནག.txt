འཛམ་གླིང་གི་ཟིན་ཐོ་བསྐྲུན་པའི་ཡུལ་ཤུལ་གྱི་ཚོན་མེད་ཐང་ཀ་དང་སྦྲ་ནག
འཛམ་གླིང་གི་ཟིན་ཐོ་བསྐྲུན་པའི་ཚོན་མེད་ཐང་ཀ་དང་སྦྲ་ནག
          གསར་འགོད་པས་རྒྱུས་ལོན་བྱས་པ་ལྟར་ན། འཛམ་གླིང་སྟེང་གི་ཆེས་རིང་བའི་ཚོན་མེད་ཐང་ཀ་དང་ཆེས་ཆེ་བའི་སྦྲ་ནག་གཉིས་རྨ་འབྲི་རྫ་གསུམ་འབྱུང་ཡུལ་གྱི་མཚོ་སྔོན་ཡུལ་ཤུལ་ནས་བྱུང་སྟེ་འཛམ་གླིང་གི་ཟིན་ཐོ་བསྐྲུན་པ་དང་། སྤྱི་ཟླ7པའི་ཚེས13དང་ཚེས15ཉིན་འཛམ་གླིང་ཟིན་ཐོ་བདེན་དཔང་ར་སྤྲོད་ལས་ཁུངས(བསྡུས་མིངWRCA)ཀྱིས་འཛམ་གླིང་གི་ཟིན་ཐོ་བསྐྲུན་པའི་དཔང་ཡིག་སྤྲད་པ་རེད།
          རྒྱུས་ལོན་བྱས་པ་ལྟར་ན། འཛམ་གླིང་ཟིན་ཐོ་བདེན་དཔང་ར་སྤྲོད་ལས་ཁུངས་ཀྱིས་ཡུལ་དངོས་སུ་ཚད་ལེན་ཞིབ་བཤེར་བྱས་པ་བརྒྱུད། རིང་ཚད་ལ་ལི་སྨི20000ཡོད་པའི་ཚོན་མེད་ཐང་ཀ་རྒྱ་བཟའ་ཀོང་ཇོ་བོད་དུ་ཕེབས་པའི་ལོ་རྒྱུས་ཞེས་པ་འཛམ་གླིང་སྟེང་གི་ཆེས་རིང་བའི་ཚོན་མེད་ཐང་ཀ་རུ་ངོས་འཛིན་བྱས་པ་དང་། དེ་ནི་ལོ་བཞི་རིང་གི་འབད་བརྩོན་བརྒྱུད་2019ལོའི་ཟླ4པར་ལེགས་གྲུབ་བྱུང་བ་ཞིག་ཡིན། ཐང་གའི་ནང་དོན་གཙོ་བོ་ནི་རྒྱ་བཟའ་ཀོང་ཇོ་བོད་དུ་ཕེབས་སྐབས་བརྒྱུད་མྱོང་བའི་དུས་རབས་ཀྱི་གཏམ་རྒྱུད་རྒྱབ་ལྗོངས་སུ་བྱས་ནས་རྒྱ་བཟའ་ཀོང་ཇོ་དང་སྲོང་བཙན་སྒམ་པོ་རྣམ་གཉིས་གཉེན་འབྲེལ་བྱས་པའི་བརྒྱུད་རིམ་ཞིབ་ཕྲ་བཀོད་ཡོད་ཅིང་། དེ་ནི་ད་བར་ཐང་གའི་ནང་མི་སྣ་དང་། རི་ཆུ། བཟོ་སྐྲུན། སྲོག་ཆགས་དང་རྩི་ཤིང་སོགས་ཀྱི་པར་རིས་ཆེས་མང་བའི་ཐང་ག་ཞིག་ཡིན།
          གཞན་ཡང་། མཚོ་སྔོན་ཞིང་ཆེན་ནང་ཆེན་ནས་ནོར་ནག་གི་རྩིད་པས་ལག་བཟོ་བྱས་པའི་རྒྱ་ཁྱོན་ལ་སྨི་ངོས་སྙོམས་གྲུ་བཞི་མ1838.37དང་མཐོ་ཚད་ལ་སྨི6ཡོད་པའི་སྦྲ་ནག་དེ་ཉིད་ཀྱང་འཛམ་གླིང་སྟེང་གི་ཆེས་ཆེ་བའི་སྦྲ་ནག་ལ་ངོས་འཛིན་བྱས། སྦྲ་ནག་དེ་ནང་ཆེན་རྫོང་གི་ཁྱིམ་ཚང་བདུན་གྱི་མི60ཡིས་ནོར་ནག་གི་རྩིད་པ་རྒྱ་མ5000སྤྱད་ནས་ལོ3ལ་ལག་བཟོ་བྱས་ཤིང་། སྦྲ་ནག་དེའི་ནང་དུ་མི700ཤོང་ཐུབ་པ་རེད།
རྩོམ་སྒྲིག་པ། རྡོ་རྗེ།