འུར་རྡོ་ཆུ་མིག་དགུ་སྒྲིལ་གྱི་སྐོར།
འུར་རྡོ་ཆུ་མིག་དགུ་སྒྲིལ་ལ་བཤད་པ་མང་ཡང་། འདིར《ཨ་གྲགས་གཟི་རྫོང》ནང་དུ་འཁོད་པའི་འུར་རྡོ་ཆུ་མིག་དགུ་སྒྲིལ་གྱི་བཤད་པ་ནི།.      ཚིག་དོན་གཉིས་ཐད་ལ་དཔྱད་ནའང་ཧ་ཅང་རྙིང་བ་ཞིག་ཡིན་པར་སྣང་སྟེ།.    གཤམ་དུ་དེ་ནང་གི་ནང་དོན་ཆ་ཚང་ཞིག་འགོད་པར་བྱ་སྟེ།འུར་ཁྲ་རིང་རྔ་མའི་ཕོད་རྒྱན་ཅན། །  རྟ་མགྱོགས་པའི་དཔའ་དར་ཐོབ་ནི་འདུག །          འུར་ཁྲ་རིང་གང་བྱུང་མ་དགོངས་ན། །  བྱང་གཉའ་ཁྲི་བཙན་པོའི་སྐུ་རིང་ལ།  །                 སྲིད་པའི་ལྷ་གཡག་གྭ་བ་དེ། །  རི་རབ་རྩེ་ལ་ཤོར་བའི་དུས། །          དུག་སྦྲུལ་ཁྲ་བོས་ར་མདའ་བཀག།  དྲང་སྲོང་ཁྲོས་པས་རྐང་པ་བརྫིས།།          སྦྲུལ་མགོ་ཁུག་སོ་མཛུབ་མོར་བརྒྱུས།།  སྐེད་པ་རྡོ་རྒྱངས་གཡག་སྣ་བླངས།།          དེ་ནས་མཁས་པ་ཤེས་རབ་ཀྱིས། །  གཡང་དཀར་ལུག་གི་སོག་བལ་གཅིག།          ལྷ་འབྲི་ཞོལ་མོའི་དཔུང་རྩིད་གཉིས།།  འུར་ཐག་ཁྲ་བོ་བིས་ཁྲ་སླས།།          དུག་ཆེན་སྦྲུལ་ལ་དཔེ་གཅིག་བླངས།།  སྦྲུལ་མགོ་རྣོ་ལ་སྡིག་པ་དེ།།          དེ་ལ་ཁྲ་རིང་ཁུག་སོ་བཟོས།།  སྦྲུལ་སྐེད་རྡོག་པས་རྫི་བ་ལ།།          དེ་ལ་རྡོ་གདན་འུར་མཐིལ་སྤྲད།།  སྦྲུལ་རྔ་ཕྲ་ཞིང་འཇམ་པ་ལ།།          དེ་ལ་སུམ་སྐུད་འཁྲུལ་ལྕེ་བྱས།།  སྦྲུལ་སྣ་ཁྲ་འུར་འབབ་པ་ལ།།          དེ་སྔ་རྔ་དམར་རྣ་ཐོག་བརྒྱབ།།   ནུབ་བདུད་འཕར་བ་རྐང་གསུམ་བཏུལ།།          དགོན་གནས་བརྒྱ་ཡི་ཆོས་ལ་དབང་།།  དེ་ནས་ཚ་བའི་ལུག་རྫི་ཡིས།།          མདོ་ཁམས་སྒང་བཞི་དཔེ་གཅིག་བླངས། །  སྒང་གཉིས་དཀར་མོའི་གངས་ལ་ཆགས།.།          གངས་ལ་ཆགས་ཤིང་དཀར་རིས་བྱས།། སྒང་གཉིས་སྨུག་པོ་རྫ་ལ་ཆགས།།          རྫ་ལ་ཆགས་ཤིང་ནག་རིས་བྱས།།   འུར་ཐག་ཟེ་མོ་སྒང་བསླས་བྱས།།          ཡར་འཕངས་ཤ་ཕོའི་རྭ་ཡ་གཅོག.།   མར་འཕངས་ཡུ་མོའི་རྐང་ཆུང་གཅོག།.།          ཚག་བསྒྲིལ་རྒྱ་སྟག་མཐའ་ལ་འཕངས། ། རྒྱ་ལུག་འབྲི་ཆུ་སྤུངས་སྤུངས་བྱས། །          ལུག་གཡང་དཀར་བརྒྱ་རེའི་དཔའ་དར་ཐོབ། ། བྱེ་རུའི་བྱུར་རྫོང་འབེབས་པའི་དུས།།              ལུག་གཡང་དཀར་བརྒྱ་རེའི་དཔའ་དར་ཡོད།།.    ཅེས་གསལ་ཞིང་།.  གོང་འཁོད་ཀྱི་ནང་དོན་ལ་དཔགས་ན་འུར་རྡོ་ཆུ་མིག་དགུ་སྒྲིལ་འདི་ཐོག་མར་དར་ས་ནི།.   གངས་རིན་པོ་ཆེའི་ཕྱོགས་ནས་དར་བར་སྣང་ལ།.      འདིར་མདོ་ཁམས་སྒང་བཞི་ཞེས་པ་ལས་སྒང་དྲུག་ཅེས་མི་སྣང་བས་དེར་བརྟགས་ན་སྔ་མོའི་དུས་སུ་མདོ་ཁམས་སྒང་བཞི་བྱ་བ་ལས་སྒང་དྲུག་ཟེར་སྲོལ་མེད་དམ་སྙམ།.     དཔེར་ན།.    མིའུ་གདུང་བཞི་ལ་རིམ་གྱིས་མིའུ་གདུང་དྲུག་དང་དེ་ནས་བོད་མི་གདུང་དྲུག་ལྟ་བུ་རེད།.    དེ་ཡང་དང་ཐོག་གི་དཔེ་རྙིང་རྣམས་སུ་མིའུ་གདོང་བཞི་བྱ་བ་ལས་གདོང་དྲུག་ཟེར་སྲོལ་མེད་ཀྱང་རིམ་གྱིས་གདུང་དྲུག་ཏུ་གྲགས་པ་བྱུང་ངོ་།།.    ཨ་མདོ་བ་མང་ཤས་ཀྱིས་འུར་རྡོ་ལ་འུར་ཆ་ཟེར་བ་ཤས་ཆེ་ཞིང་།.    འུར་རྡོ་ཟེར་སྐབས་འུར་མཐིལ་གྱི་རྡོ་ལ་གོ་བར་འདུག.     དབུས་གཙང་དང་ཁམས་པས་འུར་རྡོ་བྱ་བ་ལས་འུར་ཆ་ཞེས་མི་སྨྲ་སྟེ།.     《ཏུན་ཧོང་གཏེར་ཡིག》ནང་དུ་འུར་རྡོ་ཞེས་བྲིས་ཡོད་པས་སྤྱི་མིང་གི་སྐབས་སུ་འུར་རྡོ་ཞེས་བྲིས་ན་ལེགས་པར་སེམས་སོ།།