༄༅། །མ་བུའི་གཏམ་ལན་གཟི་ཡི་སྒྲོག་གུ།
ནམ་སྐྱ་རེངས་ཤར་བ་དང་ལྷན་དུ། ན་ཆུང་མཛེས་མ་མང་བོས་བག་མར་རྒྱན་གོས་ལེགས་པར་བསྐོན་པ་དང་། བག་མའི་མ་རྒན་ཡོ་འཁྱེར་ངང་ཡོང་ནས་བུ་མོར་སྙིང་བརྩེ་བའི་ཚིག་གདམས་པ་འདི་ལྟར།
 ཀྱེ་ཀྱེ་གསོན་དང་སྙིང་གི་བུ་མོ།།
རྒྱན་རིན་ཆེན་གྱོན་དང་ཁ་ཏ་བྱེད།།
གནས་སྟེར་བར་སྙིང་ནས་མི་ཕོད་ཀྱང་།། 
རང་མཛའ་བོའི་གྲོགས་དང་འཕྲད་པ་ནི།།
རྙེད་དཀའ་བའི་ནོར་བུ་ལོན་པ་བཞིན།།
ངེད་ཕ་མ་གཉིས་ཀྱང་དགའ་བ་རྒྱས།།
སེམས་དགའ་བའི་དོན་ཞིག་གྲུབ་གྱུར་ན།།
ངེད་ཕ་མར་དྲིན་ལན་འཇལ་དང་མཚུངས།།
ངས་སྙིང་གི་བུ་མོར་ཚིག་གསུམ་བཤད།།
ཡུལ་XXXཟེར་བའི་ལྷ་སྡེ་ནས།།
འབྲོག་རྫི་བོ་ལྟ་བསྟོད་ཆེ་ནི་གི །
ལས་ཅི་བྱེད་ཐོག་མར་མཆོད་གསུམ་འཕེན།།
མཆོད་མགོ་གོང་མ་ལྷ་ལ་མཆོད།།
སྐྱབས་བསླུ་མེད་པར་རེ་ས་ཡིན།།
ཡང་མཆོད་ཡུལ་གྱི་སྲུང་མར་མཆོད།
ཕྱུགས་གོད་ཁ་མེད་པར་རེ་ས་ཡིན།།
དོན་ཅི་ཡོད་མགོ་དཀར་རྒན་པོར་ཞུ།།
སྐྱིད་བདེ་སྡུག་མེད་པར་བརྟེན་ས་ཡིན།།
ལྷའི་མགོན་སྐྱབས་ཡོང་བར་འབོད་པ་ཐོངས།།
ཚེ་བར་ཆད་མེད་པར་སྨོན་ལམ་ཐོབས།།
ཡང་དྲན་པའི་བུ་མོར་གསལ་ཞིག་འདེབས།།
ཡུལ་XXXཟེར་བའི་ལྷ་སྡེ་ནས།།
མགོར་ཅི་གོན་དམར་ཡག་ཝ་མོ་ཡིན།།
མེ་དམར་བོས་བརླག་པར་མཉམ་རེ་ཞོག
ཝ་གྲ་ཁ་བསྣོག་ན་གླེན་མ་ཟེར།།
ལུས་ཅི་གོན་ཚར་དཀར་ཚ་རུ་ཡིན།།
ཆར་བསིལ་མས་བརླག་པར་མཉམ་རེ་ཞོག།
གོས་འདབ་མ་གྱོང་ན་རྩི་མེད་ཟེར།།
རྒྱབ་ཅི་འདོགས་གསེར་དངུལ་རྩ་ཆེན་ཡིན།།
རྡོ་རྩུབ་མོས་བརླག་པར་མཉམ་རེ་ཞོག །
དུང་པ་ཏྲ་ཆག་ན་གཏུམ་མོ་ཟེར།།
རྐང་ཅི་གོན་མེ་རི་བཞི་འཁྱིལ་ཡིན།།
ལྷམ་འདམ་གྱིས་བརླག་པར་མཉམ་རེ་ཞོག
རྐང་མ་རི་བསྣོག་ན་སྨྱོན་མ་ཟེར།།
ཨ་ལོ་ལོ་ལྷ་དཀར་སྒྲོལ་མ་འཚོ།།
འདི་སྙིང་གཏམ་ཡིན་པས་སེམས་སུ་ཆོངས།།
ཡུལ་XXXའབྱོར་ཕྱུག་ལྡན་ནི་གི
ཁྱིམ་མགྲོན་པོ་རྒྱ་ལམ་འགྲུལ་བ་འདྲ།།
ཁྲ་ཆིལ་ལེ་མགྲོན་པོ་སླེབས་དང་ན།།
གླག་རོག་མོ་འདྲ་བའི་ལྡེམ་མྱུར་དགོས།།
བྱ་རྨ་བྱ་འདྲ་བའི་འཛུམ་མདངས་དགོས།།
བྱ་ནེ་ཙོ་འདྲ་བའི་སྨྲ་ཤེས་དགོས།།
བྱ་ཁུ་བྱུག་འདྲ་བའི་གསུང་སྙན་དགོས།།
དཔོན་མཐོ་དམན་ཀུན་ལ་དེ་བཞིན་བྱོས།།
དེ་བྱོས་དང་བུ་མོ་ཁ་ལས་དགེ།།
ཨ་ལོ་ལོ་ལྷ་དཀར་སྒྲོལ་མ་འཚོ།།
དེ་མི་ཚད་ད་དུང་ཟེར་རྒྱུ་ལ།།
དུས་ནམ་ཞིག་ཁོམ་སྐབས་བྱུང་བའི་ཚེ།།
མགོ་འཕྲུག་ནས་མ་འདུག་འཁེལ་ལས་བྱོས།།
སྦྲ་ཧྲུལ་ལེ་བསྡད་ན་ཆོ་མེད་ཟེར།།
མེ་འབར་མཚམས་མ་ཆད་བུད་ཤིང་ཐུས།།
ཐལ་འཕྱུར་ནས་བསྡད་ན་རུལ་མ་ཟེར།།
ཨ་ལོ་ལོ་ལྷ་དཀར་སྒྲོལ་མ་འཚོ།།
ཚིག་དེ་ཚོ་སྙིང་གི་དཀྱིལ་དུ་ཆོངས།།
ཨ་ལོ་ལོ་ལྷ་དཀར་སྒྲོལ་མ་འཚོ།།
ཚིག་དེ་ཚོ་སྙིང་གི་དཀྱིལ་དུ་ཆོངས།།
ཁྱིམ་ལྷ་ཁྱིམ་དཀར་པོར་ཐོན་ཉིན་ནས།།
ཟས་ཞིམ་པོ་ཨ་མྱེས་ཨ་ནེར་བྱིན།།
ཚེ་གཅིག་གི་འགྲོགས་ཡ་བརྩེ་ནི་བྱོས།།
ཟས་བཟང་ངན་མེད་པར་རང་གིས་ཟོས།།
གཏམ་བཤད་དུས་སྐད་མགོ་དམའ་མོ་བྱོས།།
དེ་བྱོས་དང་བུ་མོ་ཁ་ལས་དགེ།།
ལས་དགེ་བའི་དོན་ཞིག་གྲུབ་སོང་ན།།
ངེད་ཕ་མར་དྲིན་ལན་འཇལ་དང་མཚུངས།།
སྦྲ་གྲུ་བཞིའི་བདག་མོ་ཡོང་བར་སྨོན།།
དོན་ཨེ་གོ་ལྷ་དཀར་སྒྲོལ་མ་འཚོ།།
ཞེས་གསུངས་པར། བུ་མོར་དགའ་སྐྱོའི་མཆི་མ་འཁོར་བཞིན་གུས་ཕྱག་ལན་གསུམ་ཕུལ་ཏེ་ཕ་མར་འདི་སྐད་ཞུ།།
སྐྱབས་བསླུ་མེད་གསུམ་པོར་མགོས་ཕྱག་འཚལ།།
སྒོས་དྲིན་ཆེན་གཉིས་ལ་ཚིག་གསུམ་ཞུ།།
ཟླ་དགུ་ངོར་འཁུར་བ་དྲིན་ཆེན་མ།།
རྒྱན་རིན་ཆེན་བསྒྲིགས་པའི་དྲིན་ཆེན་མ། །
ཁྱེད་གཉིས་ཀྱི་དྲིན་ལ་བརྗོད་མཐའ་མེད།།
མོ་འཇིག་རྟེན་མི་ལུས་བླངས་པ་ནས།།
དུས་ཉིན་མཚན་མེད་པར་ནུ་ཞོས་བསྐྱངས།།
ཡིད་ཞེན་ལོག་མེད་པར་གཙང་གཉེར་བྱས།།
གོམ་གསུམ་གོམ་པ་འཁྱོངས་དུས་ནས།།
ཉིན་ཤར་དུས་ཚ་བས་གདུང་བར་དོགས།།
དགོང་ནུབ་མོ་ལྷག་པས་ཁྱེར་བར་དོགས།།
ཟས་གང་ཞིམ་བྱིན་ནས་ཨེ་དགའ་བལྟས།།
གོས་གང་ཡག་བསྐོན་ནས་ཨེ་བརྒྱན་བལྟས།།
བྱམས་སྙིང་རྗེ་ཅན་གྱི་ཕ་མ་གཉིས།།
ཚེ་གཅིག་གི་མི་ཚེ་ཐུང་ཐུང་འདིར།།
བུ་བུ་མོའི་བདེ་སྡུག་བསམ་བསམས་ནས།།
དུས་བཞི་བོར་གྱོན་པ་གཅིག་གི་ཕུད།།
ཟས་ཁ་རྙོག་མེད་པར་ཟོས་ཟོས་ནས།།
རོ་མ་མྱོང་བ་ནི་གཅིག་ཀྱང་མེད།།
སྒོ་ཕྱུགས་ཁྱི་སྐྱོང་སྙོར་བྱས་བྱས་ནས།།
རྫ་རི་ཁུལ་མ་བརྒྱུད་ས་ཞིག་མེད།།
དེ་དྲན་ཞིང་བུ་མོ་སྐྱོང་ངལ་ཆེ།།
དམན་དབུལ་བོ་གྲངས་མེད་རྒྱུ་བ་ལ།།
ཟས་མ་སྦྱིན་པ་ནི་གཅིག་ཀྱང་མེད།།
དུས་ད་ལྟ་ལྷ་ཁྱིམ་བཟང་བོ་ཞེས།།
ཡུལ་གང་དུ་ཕྱིན་ཀྱང་དེ་རུ་གྲགས།།
དཔེ་འགྲན་མེད་དྲིན་ཆེན་རྣམ་གཉིས་ལགས།།
ངེད་བུ་ཕྲུག་བློ་མུན་མ་སད་གོང་།།
ཕ་བླ་མས་སློབ་གཉེར་སྐྱོང་བ་བཞིན།།
ལས་བྱ་ལུགས་བྱེད་ལུགས་འགྲོ་ལུགས་གསུམ།།
སེམས་བརྩེ་བའི་ངག་གིས་མ་ལུས་བསླབས།།
ཁྱོད་འདྲ་བའི་དྲིན་ཆེན་གླིང་ན་མེད།།
དྲིན་བསྐལ་བརྒྱར་བསབ་ཀྱང་ཇི་ལྟར་རྫོགས།།
ན་རྒས་པའི་དྲིན་ཆེན་རྣམ་གཉིས་ལ།།
ཚེ་འདི་རུ་སྐྱིད་པའི་སྨོན་ལམ་འདེབས།།
ཡང་གཅིག་གསོན་ལྷ་དཀར་མིང་བོས་གསོན།།
ཁྱོད་གཞན་པའི་བུ་དང་འདྲ་ས་མེད།།
ཡུལ་ཕ་མ་གཉིས་ཀྱི་སེམས་བརྟེན་ཡིན།།
གོང་ཕ་མར་བཀུར་ཞིང་སྲུ་མོ་ལ།།
གོས་བཟང་བོ་འབྲུག་མ་ལུས་ལ་བསྐོན།།
རྟ་གོམ་ཅན་ཞོན་རྒྱུ་སྲུ་མོར་བྱིན།།
ཟས་ཞིམ་པོའི་བགོ་སྐལ་ཡོད་ནི་བྱོས།།
གཏམ་སྙན་མོ་སྲུ་མོས་གོ་ནི་བྱོས།།
ཕྱི་སྡེ་བས་སྨོན་པ་ཤོར་ནི་བྱོས།།
དེ་བྱོས་དང་འུ་ཚོའི་རྒྱན་ཞིག་རེད།།
ཤ་ཚ་བའི་གཏམ་འདི་གོ་ནི་བྱོས།།
ཡང་གཉིས་གསོན་སྲུ་མོར་བཅོལ་རྒྱུ་ལ།།
ངའི་ཕ་ལོ་ལ་མགོའི་ཉི་མ་འདྲ།།
གཡུ་དྲུག་དཀར་འཕར་མ་འཕུར་ཤེས་ཡོད།།
ངའི་མ་ལོ་མཚོ་ཁའི་ངང་བ་འདྲ།།
དགུན་མཚོ་དར་ཆགས་དུས་མེད་ཉེན་ཆེ།།
དཔེ་དེ་འདྲའི་མ་ལོ་དྲིན་ཆེན་འདི།།
སྙིང་རྗེ་བས་སྲུ་མོ་ཁྱོད་ལ་བཅོལ།།
ངའི་མ་ལོ་བཅོལ་བའི་བཅོལ་རྟེན་ལ།།
དུང་གོར་མོའི་མགོ་ལུང་ངོ་མཚར་ཡོད།།
ངའི་མིང་བོ་རི་མགོ་སྐྱ་མི་རེད།།
གློག་དམར་བོ་འཁྱུག་བཞིན་མེད་ཉེན་ཆེ།།
དཔེ་དེ་འདྲའི་མིང་བོ་དར་མ་འདི།།
སེམས་བརྩེ་བའི་སྲུ་མོ་ཁྱོད་ལ་བཅོལ།།
ངའི་མིང་བོ་བཅོལ་བའི་བཅོལ་རྟེན་ལ།།
གཡུ་བྱུ་རུ་རྒྱལ་མོ་ལག་ཡས་ཡོད།།
གོ་ཨེ་སོང་སྲུ་མོ་དགེ་མཚོ་སྐྱིད།།
ཁྱིད་བཅོལ་བའི་བཅོལ་རྟེན་ཆུང་ཆུང་འདིས།།
ང་སྙིད་མོའི་ལྷག་བསམ་མཚོན་ནོ་ཀྱེ།།
ཞེས་ལེགས་སྐྱེས་རྣམས་སྲུ་མོར་ཕུལ་བ་ལ། སྲུ་མོས་ཀྱང་ཡིད་དང་བས་ཚིག་གསུམ་ཞུས་པ་འདི་ལྟར།།
ཀྱེ་ཀྱེ་སྙིད་མོ་སྒྲོལ་མ་འཚོ།།
ཁྱོས་མར་ལ་མ་ལྟ་ཡར་ལ་ལྟོས།།
ཡར་འཁོར་རེ་ཁྲ་ཡག་རྫ་ལ་ལྟོས།།
འབྲོང་མ་རེས་རྗེས་ནས་བུ་རེ་ཁྲིད།།
བེའུ་རྭ་རྩེ་རྒྱས་དུས་རྫ་མཐའ་བཏང་།།
རི་རྩྭ་ཆུ་འཛོམས་ན་ཚེ་འདུག་རེད།།
རྫ་སྐྱིད་པོ་མིན་ན་གང་ནས་འདུག
དཔེ་བླངས་ན་སྲུ་མོ་དེ་དང་མཚུངས།།
མཚུངས་ཡང་མགོ་ནག་བསམ་ཤེས་ཅན།།
ང་གཞི་ཁྱིམ་འདི་ལ་བརྩེ་དུང་ཟབ།།
ཟབ་པའི་རིམ་པ་བཤད་རྒྱུ་ན།།
བློ་ཤེས་པ་མེད་པའི་སྲུ་མོ་ང་།།
ལོ་བཅོ་ལྔའི་དུས་སུ་ཁྱིམ་འདིར་བསྙེགས།།
ཁྱིམ་འདི་ཡི་བྱིས་པ་བསམ་མེད་བཞིན།།
དུས་ཉིན་མཚན་མེད་པར་རྩེད་འཇོ་བྱས།།
དེ་ཡིན་ཡང་རྒན་གྱིས་བྱམས་ནི་གིས།།
གོང་རྒན་པ་དྲིན་ཆེན་ཕ་མར་མཚུངས།།
དྲིན་ཕ་མའི་དྲིན་ལན་ཇི་ལྟར་འཇལ།།
བར་གཞོན་པ་ང་ཡི་མཆེད་ཟླ་འདྲ།།
མཆེད་སྤུན་ཟླའི་དྲིན་དེ་ཇི་ལྟར་བསབ།།
ཆུང་བྱིས་པ་བརྩི་མཐོང་ཆེ་ནི་གི།།
ང་བྱིས་པར་བརྩེ་མདང་ཤིན་ཏུ་ཆེ།།
བྱམས་བྱས་ཀྱང་དེ་ལན་ལྡོག་ནུས་སམ།།
དོན་གསལ་བོར་བཤད་ན་དེ་འདྲ་རེད།།
ཁྱོད་མིང་བོ་རྒྱ་སྟག་ངར་མ་རེད།།
དེ་སྟོན་སྤྲིན་བཞིན་དུ་ངེས་མེད་འགྲོ།།
སྦྲ་གྲུ་བཞི་སྲུང་མཁན་སྲུ་མོ་ང་།།
དྲིན་ཕ་མ་གཉིས་ཀྱི་རེ་བརྟེན་ཡིན།།
དྲིན་ཆེ་བའི་ཕ་མ་རྣམ་གཉིས་ལ།།
གཤེད་གཤིན་རྗེའི་ཞགས་པས་མ་བཅིངས་ཤིང་།།
ན་འཆི་བའི་དགྲ་རེ་མ་བྱུང་བར།།
ངས་ཁྱིམ་སྐྱེས་བུ་མོ་ཇི་བཞིན་དུ།།
ཡར་ལ་མགོར་འགོ་བའི་ལག་རྟེན་དང་།།
མར་ཐུར་དུ་འགྲོ་བའི་སྔས་ཅོ་བྱེད།།
ཁྱིམ་ལས་ཀྱི་འཁོར་ལོ་ལེགས་པར་བྱེད།།
ཁྱོད་སྙིད་མོ་སེམས་ཁྲལ་མེད་ནི་བྱོས།།
སེམས་སྐྱིད་པོའི་འཚོ་བ་རོལ་ནི་བྱོས།།
ཚིག་དེ་རྣམས་སྲུ་མོའི་སྙིང་གཏམ་ཡིན།།
གོ་ཨེ་སོང་ལྷ་དཀར་སྒྲོལ་མ་འཚོ།།
ཞེས་པ་དང་། བག་མའི་གཡས་གཡོན་དུ་གཞོན་ནུ་མ་མང་བོས་བསྐོར་ཞིང་འདེགས་སྐྱོར་གྱིས་རྟ་ལ་བསྐྱོན་ཏེ། དར་སྐུད་འཐེན་པ་དང་འདྲ་བའི་གཉེན་ཚང་གི་ལམ་དུ་ཆས་སོ།།
བཀྲ་ཤིས་ཚེ་རིང་གིས་བསྡུས་པ་«མཚོ་སྔོན་མང་ཚོགས་སྒྱུ་རྩལ»སྤྱིའི་དེབ་གྲངས་ལས་བཏུས།།
ཁོན་ཐར་གྱིས་ཞུ་དག་བྱས།