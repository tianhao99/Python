ཀྲུང་གོའི་མཚོ་སྔོན་རྨ་ཆུ་དང་ཙོང་ཆུ་བཞུར་རྒྱུད་ས་ཁུལ་གྱི་སྐབས་དང་པོའི་རྒྱལ་སྤྱིའི་དམངས་ཁྲོད་མདའ་རྩལ་གདན་ཞུ་འགྲན་བསྡུར་ལའོ་ཏུའུ་རྫོང་ནས་འཚོགས་པ།
ཟླ༧པའི་ཚེས༢༤ཉིན། ཀྲུང་གོའི་མཚོ་སྔོན་རྨ་ཆུ་དང་ཙོང་ཆུ་བཞུར་རྒྱུད་ས་ཁུལ་གྱི་སྐབས་དང་པོའི་རྒྱལ་སྤྱིའི་དམངས་ཁྲོད་མདའ་རྩལ་གདན་ཞུ་འགྲན་བསྡུར་དེ་མཚོ་སྔོན་ཞིང་ཆེན་ལའོ་ཏུའུ་རྫོང་ནས་ཚོགས་འགོ་བརྩམས་པ་དང་། ཐེངས་འདིའི་འགྲན་བསྡུར་དུས་ཡུན་ཉིན༣ཡིན་ལ། འགྲན་ཚོགས་ཀྱི་བརྗོད་དོན་ནི་ཀྲུང་ཧྭའི་མདའ་རྩལ་སྒྱུ་རྩལ་རྒྱུད་འཛིན་བྱས་ཏེ་རྨ་ཆུ་དང་ཙོང་ཆུ་ས་ཁུལ་གྱི་དམངས་ཁྲོད་རིག་གནས་དར་སྤེལ་དུ་གཏོང་རྒྱུ་དེ་ཡིན།
           མདའ་རྩལ་དེ་རྨ་ཆུ་དང་ཙོང་ཆུའི་བཞུར་རྒྱུད་ས་ཁུལ་དུ་སྲོལ་རྒྱུན་གྱི་ལུས་རྩལ་བྱ་འགུལ་ཞིག་ཡིན་ལ། མཚོ་སྔོན་ཞིང་ཆེན་ལའོ་ཏུའུ་རྫོང་གི་ལྷོ་རིའི་མདའ་རྩལ་དེ་སྐབས་གཉིས་པའི་རྒྱལ་ཁབ་རིམ་པའི་གཟུགས་མེད་ཤུལ་བཞག་རིག་གནས་མིང་མཛོད་ཁྲོད་ཚུད་ཡོད།
            ད་ལོའི་ཟླ༢པར། རྒྱལ་ཁབ་ལུས་རྩལ་སྤྱི་ཁྱབ་ཅུའུ་མདའ་འཕེན་མདའ་རྩལ་ལུས་རྩལ་དོ་དམ་ལྟེ་གནས་ཀྱིས་ཆོག་མཆན་ཐོབ་པ་དང་། ཀྲུང་གོ་མདའ་རྩལ་མཐུན་ཚོགས་ཀྱིས་གཙོ་སྒྲུབ་གནང་ནས་༢༠༡༢ལོའི་ཀྲུང་གོ་མཚོ་སྔོན་རྨ་ཆུ་དང་ཙོང་ཆུ་བཞུར་རྒྱུད་ས་ཁུལ་གྱི་རྒྱལ་སྤྱིའི་དམངས་ཁྲོད་མདའ་རྩལ་གདན་ཞུ་འགྲན་བསྡུར་སྤེལ་རྒྱུ་ཐག་བཅད་རྗེས། དམངས་ཁྲོད་ཀྱིས་གཙོ་སྒྲུབ་བྱས་པའི་འགྲན་བསྡུར་འདི་རྒྱལ་ཡོངས་རང་བཞིན་གྱི་ལུས་རྩལ་འགྲན་བསྡུར་ཁྲོད་ཚུད་པ་མཚོན་ལ།  དེ་དང་ཆབས་ཅིག་རྒྱལ་ཁབ་ཕྱི་ནང་གི་མདའ་རྩལ་མཁས་པ་མང་པོ་ཡང་ཚུར་བཀུག་ནས་འགྲན་བསྡུར་ལ་ཞུགས་ཡོད།
           རྒྱུས་ལོན་པ་ལྟར་ན། ཐེངས་འདིའི་འགྲན་བསྡུར་ལ་མཚོ་སྔོན་གྱི་རྭ་གཞུ་དང་དེང་རབས་སྲོལ་གཞུ། གཞུ་འཁོར་ལོ་མ་བཅས་འགྲན་བསྡུར་རྣམ་གྲངས༣དུ་བགོས་ཡོད་པ་དང་། ཚོགས་པ་དང་མི་སྒེར་གྱི་འགྲན་ཚན་བཙུགས་ཡོད། འགྲན་བསྡུར་སྟེང་རུ་ཁག༩༠དང་འགྲན་ཞུགས་ལུས་རྩལ་པ་མི༥༠༠གདན་ཞུ་བྱས་ཡོད་ལ། དེའི་ནང་ཕྱི་རྒྱལ་གྱི་རུ་ཁག༢༥དང་འགྲན་ཞུགས་ལུས་རྩལ་པ་མི༡༠༠ཡོད། འདི་ནི་མཚོ་སྔོན་ཞིང་ཆེན་གྱིས་མདའ་རྩལ་འགྲན་བསྡུར་སྤེལ་བའི་ཚུན་འགྲན་ཞུགས་རུ་ཁག་ཆེས་མང་བ་དང་འགྲན་ཞུགས་རུ་ཁག་སྤྱི་ཡོངས་ཀྱི་ཆ་སྙོམས་མདའ་རྩལ་ཆུ་ཚད་ཆེས་མཐོ་བ། བྱ་དགའི་སྒོར་མོ་ཆེས་མང་བའི་དམངས་ཁྲོད་མདའ་རྩལ་འགྲན་བསྡུར་ཞིག་ཡིན། །