ད་ལོའི་ཞོ་སྟོན་ག་དུས་འཁེལ་མིན་མཁྱེན་བྱུང་ངམ།
ཞོ་སྟོན་ནི་སྤྱི་ལོའི་དུས་རབས་11པའི་དུས་དཀྱིལ་དུ་དར་བ་དང་། སྐབས་དེ་དུས་ཀྱི་ཞོ་སྟོན་ནི་ཆོས་ལུགས་ཀྱི་བྱེད་སྒོ་ཞིག་རེད། ད་ཆ་རིམ་བཞིན་གོས་སྐུ་འགྲེམ་པ་དང་། ལྷ་མོ་འཁྲབ་པ། རིག་གནས་རོལ་རྩེད་སོགས་གཞི་གཅིག་ཏུ་བསྡུས་པའི་དམངས་སྲོལ་དུས་ཆེན་ཞིག་ལ་གྱུར་ཡོད། 
           ཞོ་སྟོན་ནི་ལྷ་སའི་གྲ་རྒྱས་ཤོས་ཀྱི་དུས་ཆེན་གྱི་གྲས་ཤིག་ཡིན་ཞིང་། ཞོ་སྟོན་རིང་གྲོང་མི་མང་ཆེ་བས་ལྷ་མོ་ལྟ་བ་དང་གླིང་ཁ་གཏོང་བ་སོགས་བྱེད་ཀྱི་ཡོད། ཞོ་སྟོན་གྱི་བྱེད་སྒོ་མང་པོའི་ཁྲོད་ནས་གླིང་ཁ་གཏོང་བ་ནི་རྒན་གཞོན་ཚང་མར་འཚམ་པ་ཞིག་ཡིན་པས། གྲོང་མི་དང་ཡུལ་སྐོར་བ་མང་པོས་དགའ་པོ་བྱེད་ཀྱི་ཡོད། 
           གསར་འགོད་པས་རང་སྐྱོང་ལྗོངས་སྨན་རྩིས་ཁང་གནམ་རིག་སྐར་རྩིས་ཞིབ་འཇུག་སུའོ་ནས་ཤེས་རྟོགས་བྱས་པ་ལས། འདི་ལོའི་ཞོ་སྟོན་སྤྱི་ཟླ་8པའི་ཚེས་19ཉིན་ཏག་ཏག་འཁེལ་གྱི་ཡོད་པ་རེད།
རྩོམ་སྒྲིག་པ། སྣང་རྡོར།