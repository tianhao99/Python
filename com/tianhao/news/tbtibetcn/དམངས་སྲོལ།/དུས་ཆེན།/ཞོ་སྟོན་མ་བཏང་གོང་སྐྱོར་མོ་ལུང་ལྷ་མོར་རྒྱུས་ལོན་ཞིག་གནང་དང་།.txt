ཞོ་སྟོན་མ་བཏང་གོང་སྐྱོར་མོ་ལུང་ལྷ་མོར་རྒྱུས་ལོན་ཞིག་གནང་དང་།
སྐྱོར་མོ་ལུང་ལྷ་མོ་ནི་འབག་སྔོན་པོའི་ལྷ་མོའི་ཡ་གྱལ་གལ་ཆེན་ཞིག་ཡིན་ཞིང་། དེ་ནི་ད་ཡོད་ལྷ་མོ་ཚོགས་པའི་ཁྲོད་སྒྱུ་རྩལ་གྱི་སྐོར་ལ་གྲ་རྒྱས་ཤོས་དང་། ཤུགས་རྐྱེན་ཆེ་ཤོས། ཁྱབ་གདལ་ཆེ་ཤོས་ཤིག་ཏུ་འཕེལ་རྒྱས་ཕྱིན་པ་ཞིག་རེད། སྐྱོར་མོ་ལུང་ལྷ་མོ་ཚོགས་པ་ནི་བོད་རྙིང་པའི་སྐབས་སུ་ཆེད་ལས་རང་བཞིན་ལྡན་པའི་ལྷ་མོ་ཚོགས་པ་ཉག་གཅིག་དེ་ཡིན་པ་དང་དེ་བོད་ས་གནས་སྲིད་གཞུང་གི་རྩིས་ཁང་དང་ཀུན་བདེ་གླིང་དགོན་པ་གཉིས་ནས་མཉམ་དུ་དོ་དམ་བྱེད་ཀྱི་ཡོད་མོད། འོན་ཀྱང་ཟླ་ཕོགས་སྤྲོད་སྲོལ་མེད་པ་རེད། ཞོ་སྟོན་ལ་ཞུགས་ནས་འཁྲབ་སྟོན་བྱེད་པར་གསོལ་རས་ཀྱི་དངུལ་དང་བཟའ་བཅའ་ཐོབ་པ་ཕུད་དུས་ཚོད་གཞན་དག་སྐབས་བོད་ཀྱི་ས་ཕྱོགས་གང་སར་བསྐྱོད་དེ་ལྷ་མོ་འཁྲབ་པར་བརྟེན་ནས་འཚོ་ཐབས་བྱེད་ཀྱི་ཡོད་པ་རེད། ཁོང་ཚོའི་དབང་ཆ་གཅིག་པུ་ནི་གང་འདོད་དུ་འཁྲབ་སྟོན་པ་འདེམས་སྒྲུག་བྱེད་ཆོག་པ་དེ་ཡིན་པ་རེད། ལྷ་མོ་ཚོགས་པ་དེ་དང་ཐོག་སྟོད་ལུང་བདེ་ཆེན་རྫོང་སྐྱོར་མོ་ལུང་གྲོང་ཚོའི་དམངས་ཁྲོད་ཀྱི་ལྷ་མོ་ཚོགས་པ་ཞིག་ཡིན་པས་ན་སྐྱོར་མོ་ལུང་ལྷ་མོ་ཚོགས་པ་ཞེས་འབོད་ཀྱི་ཡོད་པ་རེད།
     སྐྱོར་མོ་ལུང་ལྷ་མོ་ཚོགས་པ་འདི་ལོ་རྒྱུས་ཐོག་གི་གྲགས་ཅན་མི་སྣ་དྭངས་བཟང་དང་། མིག་དམར་རྒྱལ་མཚན། བཀྲ་ཤིས་དོན་གྲུབ་སོགས་སྒྱུ་རྩལ་མཁས་པ་མི་རབས་མང་པོས་སྒྲིག་འཛུགས་དང་གཉེར་སྐྱོང་བྱས་པ་བརྒྱུད་རིམ་གྱིས་དར་རྒྱས་ཕུན་སུམ་ཚོགས་སུ་ཕྱིན་པ་དང་དེའི་ཁྲོད་ནས་གྲགས་ཅན་འཁྲབ་སྟོན་པ་འགའ་ཞིག་གསོ་སྐྱོང་བྱས་ཡོད།
     སྐྱོར་མོ་ལུང་ལྷ་མོ་ཁྱབ་སྤེལ་དང་དར་ཁྱབ་བྱུང་བའི་ས་ཆ་ཤིན་ཏུ་རྒྱ་ཆེ་བའི་སྟབས་ཀྱིས། རྒྱལ་མཁར་ཟློས་གར་ཚོགས་པས《སྣང་ས་འོད་འབུམ》དང《འུན་ཤིང་ཀོང་ཇོ》འཁྲབ་སྟོན་བྱེད་སྐབས་གཞས་གདངས་ཕལ་མོ་ཆེ་སྐྱོར་མོ་ལུང་ནས་ཐད་ཀར་སློབ་སྦྱོང་དང་བསྡུ་ལེན་བྱས་ཤིང་། གཞན་ཡང་འབག་ཁེར་རྐྱང་གི་རྣམ་པའི་ཟློས་གར་ཚོགས་པར་ཡང་གནས་ཚུལ་དེ་རིགས་ཐོན་ཡོད་དེ། ལྷ་ས་དང་། ལྷོ་ཁ་སོགས་ས་ཁུལ་མང་ཆེ་བར་ནམ་མཁའི་སྐར་ཚོགས་ལྟར་དུ་ལྷ་མོ་ཚོགས་པ་མང་དུ་མཆིས་ཀྱང་། མང་ཆེ་བ་ནི་སྐྱོར་མོ་ལུང་གི་ཁོངས་སུ་གཏོགས་པ་ཡིན་ལ། མཐའ་མཚམས་ཀྱི་གྲོ་མོ་རྫོང་དང་བཅས་པའི་ལྷ་མོའི་རུ་ཁག་བཞི་ལྔ་ཙམ་ཡོད་པ་དག་ཀྱང་སྐྱོར་མོ་ལུང་གི་ལུགས་སུ་གཏོགས་པ་ཡིན་ནོ།
     2006ལོར་སྐྱོར་མོ་ལུང་ལྷ་མོ་ཚོགས་པ་བོད་རང་སྐྱོང་ལྗོངས་རིམ་པའི་མངོན་མིན་རིག་གནས་ཤུལ་བཞག་ཁག་དང་པོའི་མིང་གཞུང་ནང་ཚུད་པ་དང་། 2006ལོར་རྒྱལ་ཁབ་རིམ་པའི་མངོན་མིན་རིག་གནས་ཤུལ་བཞག་ཁག་དང་པོའི་མིང་གཞུང་ནང་ཚུད་ཡོད་པ་རེད།
གཙོ་སྒྲིག་པ། སྣང་རྡོར།