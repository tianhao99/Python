གཟིའི་ཕན་ནུས་བྱེ་བྲག་ཏུ་བཤད་པ།༼༢༽
གཉིས་པ།      གཟིའི་ཕན་ནུས་བྱེ་བྲག་ཏུ་བཤད་པ།
            གཟིའི་ཕན་ནུས་བྱེ་བྲག་ཏུ་བཤད་པ་བྱ་བ་ནི།གཟིའི་རིགས་མི་འདྲ་བ་རེ་རེའི་ཕན་ནུས་བརྗོད་པ་ལ་ཟེར་ཞིང་།སྤྱིར་ན་གཟིའི་རིགས་མི་འདྲ་བ་བགྲང་གིས་མི་ལང་བ་ཡོད་པས་མཐའ་གཅིག་ཏུ་གཟི་ཡོད་ཚད་ཀྱི་ཕན་ནུས་འདི་འདྲ་རེད་ཅེས་བཤད་དཀའ་ལ། སྒོས་སུ་མཁས་དབང་དམ་པ་འགའི་ཞལ་ནས།     རྒྱལ་བ་ཐབས་མཁས་ལ་ཐུགས་རྗེ་དང་ལྡན་པ་རྣམས་སྔོན་སློབ་པ་ལམ་གྱི་གནས་སྐབས་སུ་ཐུགས་བསྐྱེད་བླ་ན་མེད་པའི་ཁྱད་པར་གྱིས་སེམས་མེད་བེམ་པོ་ནོར་བུའི་རྣམ་པས་ཀྱང་འགྲོ་ལ་ཕན་པར་བཞེད་པས་ན།     གཟི་འདིའང་གང་ཅིར་ཕན་རླབས་ཤིན་ཏུ་ཆེ་བར་བལྟས་ན་དེ་འདྲའི་རིགས་སུ་གཏོགས་པ་ཞིག་མིན་ནམ་སྙམ་མོ།།        ཞེས་པར་ལྟར་འཇིག་རྟེན་ཐུན་མོང་ཡོངས་གྲགས་ཀྱི་གནས་ལུགས་བཞིན་སྤྱི་དོན་ཞིག་འདིར་འགོད་བསམ་པ་ལས་གཟིའི་གསང་བའི་གནས་ལུགས་ཡོད་ཚད་ནི་སུས་ཀྱང་བཤད་དཀའ་འོ།།
     ༡ དཀར་ཁྲ་མེན་ནི།༼གསོ་རིག་འབུམ་བཞི༽་དང་༼རྒྱུད་བཞི༽་གཉིས་ཀྱི་ནང་ལ་གཟའ་ནད་དང་གདོན་ནད་ལ་ཤིན་ཏུ་ཕན་ཞེས་འཁོད་ཡོད།ཁང་གསར་བསྟན་པའི་དབང་ཕྱུག་གི་༼རིན་པོ་ཆེའི་རྣམ་བཤད༽་དང་།དེའུ་དམར་གྱི་༼ཤེལ་གོང་ཤེལ་ཕྲེང༽་ལས།ཁྲ་མེན་གཟའ་ནད་ལ་སོགས་གདོན་ཀུན་སེལ།   རྔ་ཡབ་གླིང་ནས་ཤང་ཤང་ཉིད་ཀྱིས་ཁྱེར། ཨོ་རྒྱན་མཁའ་འགྲོའི་གནས་ནས་ཚོང་སྤྲད་པའི།      ད་ལྟ་དཀར་གྱི་ཁྲ་མེན་ཞེས་སུ་བརྗོད།    སྔོ་ལྗང་དམར་སེར་འདྲེས་པ་མིག་གིས་བརྒྱན།      ཕྲ་ཞིང་མཛེས་ལ་འཇམ་འབྲེལ་འདྲ་ན་མཛེས།    འདི་ནི་ཆུ་ལས་བྱུང་བའི་ནོར་བུ་ཡིན། ཞེས་གསུངས་པ་ལྟར་རིན་པོ་ཆེ་གཟི་མཆོང་གང་གིས་ཀྱང་བཀྲག་མདངས་དང་འཇམ་མདངས་སོགས་གཞལ་དུ་མེད་པ་ཞིག་ཡིན་པས། འདི་ནི་སྟེང་གདོན་དང་བར་གདོན་འོག་གདོན་གཟའ་ཀླུའི་གནོད་པ་ཀུན་ལས་སྲུང་བའི་ནོར་བུ་ཡིན་ནོ།། ཞེས་གསལ།
     ༢   གཟི་ཁྲ་མེན་སྟག་མོའི་མཆེ་བ།འདི་ནི་གོང་དུ་བཤད་པའི་དཀར་ཁྲ་མེན་གྱི་རི་མོ་འདྲ་བ་ཞིག་ཡིན་ཀྱང་།      བཀྲག་མདངས་དཀར་ཁྲ་མེན་གྱི་མདངས་ལྟ་བུ་ཞིག་མེད།   རི་མོ་ནག་པོ་རྩ་རྟིང་གཤིབ་པའི་བར་ལ་དཀར་པོ་སྟག་མོའི་མཆེ་བ་བཀྲམས་པ་ལྟ་བུ་དོད་པ་དེའོ།།     འདི་ནི་གཟི་ཁྲ་མེན་ནོར་གྱི་བང་མཛོད་ཟེར།        ཡུལ་ཤུལ་གྱི་ས་ཆ་ལ་ལར་དཀར་ཁྲ་མེན་གཟི་ལས་དགུ་སྐོར་ཡིན།    ཞེས་བཤད་ཚུལ་འདུག་ལ།དེ་སྔོན་ངས་དེའི་ནང་དོན་སྨན་གཞུང་གི་སྡེབ་སྦྱོར་སྐབས་ཀྱི་དོན་ཞིག་རེད་བསམ་ཡང་ད་ལྟ་འདང་རྒྱབ་ན་འདི་ལ་དགོངས་པ་འདྲ།    འདིའི་ནང་ལ་སྤུ་ཤད་ཀྱི་མིག་རིས་མང་ན་བཟང་། ཞེསགསལ།     ༣ གནམ་ས་ཁ་སྤྲོད་ནི།མགོ་ལོག་གི་ས་ཆ་ལ་ལར་གཡང་གཟི་བང་སྒོ་ཡང་ཟེར་ལ།སྒྲུང་ནང་དུ་འཛམ་གླིང་གཡས་བཞག་དང་།གནམ་ས་གཞི་གྲུབ་བཅས་ཀྱང་ཟེར། འདིའི་ཕྱོགས་གཅིག་ལ་གནམ་འཁོར་ལོ་རྩིབས་བརྒྱད་མཚོན་པའི་སྐོར་ཐིག་ཅིག་དང་། ཡང་ཕྱོགས་གཅིག་ལ་ས་གྲུ་བཞི་པདྨ་འདབ་བརྒྱད་མཚོན་པའི་གྲུ་བཞིའི་རི་མོ་ཞིག་ཡོད།རི་མོ་འདི་གཉིས་ནི་གསང་སྔགས་ཀྱི་ནང་དུ་ཐབས་དང་ཤེས་རབ་ཀྱི་མཚོན་དོན་ཡིན་ལ།འཇིག་རྟེན་ཐུན་མོང་གི་སྣང་ངོར་ཕོ་མོའི་མཚོན་བྱེད་ཡིན་པར་བཤད།   འཛམ་གླིང་གཡས་བཞག་ཅེས་པ་ནི་འདིའི་རིན་ཐང་ལ་འཛམ་གླིང་གི་རྒྱུ་ནོར་ཕྱེད་ཀ་སྤྲད་དགོས་ཞེས་བཤད་སྲོལ་ཡོད་པས་དེ་ལྟར་ཐོགས།ཡུལ་ཤུལ་གྱི་ཚེ་བྷ་སྤྲུལ་སྐུས་བཤད་ན། གནམ་ས་གཞི་གྲུབ་འདི་འཆང་ན་བཟའ་ཚང་ཕན་ཚུན་གྱི་ལོ་རུས་བར་སྐལ་མི་མཐུན་པ་དང་།   ཡང་ན་སྨེ་བ་སྤར་ཁ་མི་མཐུན་པའི་རིགས་ལ་ཤིན་ཏུ་ཕན་པས།   གལ་ཏེ་དེའི་རིགས་ལ་བཅའ་བ་རིམ་གྲོ་སོགས་ཀྱང་བཅའ་མི་དགོས་ཟེར།ཁང་གསར་ཚང་གིས་འདི་ལོངས་སྤྱོད་དབང་སྡུད་ཀྱི་གཟི་ཡིན་གསུངས།ཡོངས་གྲགས་ཀྱི་བཤད་ཚུལ་ལ་འབྱུང་གཞིའི་གནོད་པ་དང་ལྷག་པར་དུ་ས་དགྲའི་གནོད་པ་ལ་ཕན་པར་བཤད།དཔེར་ན།རྒྱལ་ས་ཕོ་བྲང་ལྟ་བུ་ཞིག་བཟོ་སྐྲུན་བྱེད་ཚེ་ས་དཔྱད་མི་ལེགས་པའི་རིགས་ལ་གཟི་གནམ་ས་གཞི་གྲུབ་འདིས་ལྡོག་ནུས་པས།    གནམ་ས་གཞི་གྲུབ་ལ་འཛམ་གླིང་གཡས་བཞག་ཟེར་བའི་གནད་ཀའང་དེར་ཐུག་གོ།    གང་ལྟར་གཟི་ཐམས་ཅད་ཀྱི་ནང་ནས་གནམ་ས་གཞི་གྲུབ་དང་ཆུ་མིག་དགུ་བ། ཆུ་མིག་བཅུ་གསུམ།    ཆུ་མིག་ཉེར་བདུན་བཅས་ནི་ཁྱད་པར་དུ་འཕགས་པར་བཤད་དོ།།    གཟི་ཆུ་མིག་ཉེར་བདུན་ཅན་ནི་སྔོན་གུ་གེ་རྒྱལ་པོ་དང་ལ་དྭགས་རྒྱལ་པོ་སོགས་ཀྱིས་འཆང་བ་ཡིན་ཟེར་ཞེས་ཐོས་པ་ལས་ཡིག་ཚང་ནི་མཐོང་མ་མྱོང་ངོ་།།     འདི་ལ་ལོགས་གཅིག་ལ་གནམ་ས་གཉིས་ཀའི་རི་མོ་ཡོད་པ་དང་ཡང་ན་ལོགས་ཕར་ཚུར་ལ་གནམ་སའི་རི་མོ་མཆིས་པ་སོགས་ཅི་རིགས་ཤིག་ཡོད།    དེ་དག་གི་ཕན་ནུས་ལ་ཁྱད་པར་མེད་ཀྱང་རིན་གོང་ལ་ཁྱད་པར་ཡོད།     
   ༤གཟི་ཆུ་མིག་དགུ་བ་ནི།      གཟི་གཅིག་གི་སྟེང་ལ་ཆུ་མིག་དགུ་ཡོད་པ་ཞིག་ཡིན་ལ།ཆུ་མིག་ཅེས་པ་ནི་མིག་གི་དོན་ནོ།།འདི་ནི་རྒྱལ་འབངས་སྐྱོང་བ་དང་། སྲིད་ལུགས་སྐྱོང་བར་མཁས་པ།ཆོས་ཀྱི་སྙིང་བོར་རྟོགས་པར་ཡིད་བཞིན་དུ་གྲུབ་པ་སོགས་ལུགས་གཉིས་གང་ལའང་ཕན་པའི་སྨན་ལྟར་ཡིན་ཕྱིན།    རྒྱལ་པོ་དང་རྟོགས་ལྡན་གྱི་རིགས་འཆང་བ་མང་ཞིང་།   ཕན་ནུས་ཀྱང་བརྗོད་ཡུལ་ལས་འདས།     དཔེར་ན། འདིའི་ནང་དོན་མཚོན་པའི་རྫོགས་ཆེན་ཐེག་པ་རིམ་དགུ་དང་། བོན་གྱི་ཐེག་པ་རིམ་དགུ།    ཕོ་རྩལ་སྣ་དགུ།    ཤེས་པ་སྣ་དགུ།   གནམ་རིམ་པ་དགུ་བརྩེགས།     ས་འོག་རིམ་པ་དགུ་བརྩེགས།     དགུ་མདུད།   སྲིད་པ་ཆགས་པའི་ལྷ་དགུ།གཡུང་དྲུང་དགུ་བརྩེགས་ཞེས་པ་དང་། ཡང་ན་ཕོ་བྲང་པོ་ཏ་ལར་ཐོག་བརྩེགས་དགུ་བརྒྱ་དང་གོ་དགུ་ཞེས་དགུ་གསུམ་བརྩེགས་དང་།   ཕ་བོང་ཁ་མ་རུ་སྐུ་མཁར་དགུ་ཐོག      སྲོང་བཙན་སྒམ་པོའོ་བང་སོ་རེའུ་མིག་དགུ་པ།དུར་ལམ་རྫོང་གི་བཙན་པོའི་བང་སོ་དགུ་ཐོག་མ།སྲས་མཁར་དགུ་ཐོག་སོགས་མཐའ་ཡས་པ་ཞིག་ཡོད་པ་དེ་དག་ཚང་མ་གཟི་ཆུ་མིག་དགུ་བ་དང་འབྲེལ་བ་ངེས་ཅན་ཞིག་མཆིས་སོ།།༥གཟི་དམར་ནི།འདི་ལ་ཡོངས་གྲགས་སུ་རྣམ་སྲས་གཟི་དམར་ཟེར་ཞིང་།རྣམ་སྲས་ནི་ལོངས་སྤྱོད་དབང་སྡུད་ཀྱི་ལྷ་ཡིན་པས།འདི་ཡང་དེའི་ནུས་པ་མཆིས་པས་དེ་ལྟར་ཐོགས།ཁ་དོག་ཟངས་ལྟར་དམར་བ་ལ་ནག་མདངས་ཀྱིས་བརྒྱན་པའི་སྟེང་དུ།རི་མོ་རྒྱ་སྐྱེགས་དཀར་པོས་རི་མོ་བྲིས་པ་ལྟ་བུ་ནང་དུ་དོད་མེད་པ།ཕྱི་རུ་ཚོན་དཀར་གྱིས་བྲིས་པ་ལྟ་བུ་ཞིག་ཡིན།འདི་ལ་གཟི་དམར་དུང་ཁྲ་དང་།བྱེའུ་རྗེས་མ།ཆུ་མིག་ཅན་ཏེ་མི་འདྲ་བ་གསུམ་ཡོད་ཀྱང་།འདི་ནི་གཟི་ཐམས་ཅད་ཀྱི་ནང་ནས་ཁྱད་པར་དུ་འཕགས་པ་གཟི་དམར་རྒོད་མ་དགུ་རིན་ཟེར།ལྷ་སའི་སེ་ར་དགོན་པའི་རྟེན་ནང་དུ།གཟི་ཕོར་ཞིག་ཡོད་ཅེས་ཕུར་ལྕོག་རིན་པོ་ཆེས་གསུངས་ཡོད།སྤྱིར་ན་བོད་ལ་གཟི་དམར་ཅུང་ཟད་ཉུང་ཡང་།ཉེ་ཆར་དུར་ལམ་རྫོང་སོགས་བོད་ཡུལ་དང་ལི་ཡུལ་སོགས་ནས་ཐོན་པ་མང་དུ་མཐོང་བར་བརྟགས་ན་གནའ་དུས་མང་དུ་ཡོད་པར་གསལ།གཞན་ལི་ཡུལ་དང་།ཁ་ཆེའི་ཡུལ།ཨུ་རྒྱན་ཡུལ་སོགས་ནས་ཀྱང་མང་དུ་འབྱུང་གིན་ཡོད་པ་དེ་རྣམས་ཀྱི་རི་མོ་དང་བཟོ་དབྱིབས་འདྲ་མི་འདྲ་ཧ་ཅང་མང་ངོ་།། ༦གཟི་ཁྲ་ཆུང་མིག་ཅན་ནི།འདི་ལ་ཆུ་མིག་གཅིག་ནས་བཅུ་གཉིས་བར་ཡོད།དབྱིབས་ཀྱང་ཟུར་གསུམ་ཟུར་གཉིས་ཟུར་བརྒྱད་སོགས་མང་པོ་ཡོད།ཆུ་མིག་ལ་ཆ་ཡ་མེད་ན་བཟང་།བཀྲག་མདངས་གང་ཡོད་དང་འཇམ་མདངས་ཇི་ལྟར་ཡོད་ན་བཟང་བ་དང་།ནང་ལ་སྤུ་ཤད་ཀྱི་མིག་རིས་ཇི་ལྟར་མང་ན་བཟང་བ་ལས་གཞན་བཤད་པ་མེད།འདི་དག་ནི་གྲིབ་རིགས་འགོ་བའི་ནད་ལ་ཤིན་ཏུ་ཕན།། གཟི་ཁྲབ་ནི།འདི་ཡོངས་གྲགས་ཀྱི་བཤད་ཚུལ་ལ།ཕོ་གསར་དཔའ་བོའི་རིགས་བཏགས་ན་གཡུལ་ལས་རྒྱལ་བའི་ནུས་པ་བསྐྱེད་ཅིང་།དེ་ལ་བརྟེན་ནས་དམག་དཔོན་དང་བློན་ཆེན་གྱི་གོ་ས་ཐོབ་པར་ངེས་ཞེས་བཤད།དབྱིན་ཇི་ན་བཞུགས་པའི་བླ་མ་ཨ་དཀོན་ཚང་གི་སྐེ་ན་གཟི་ཁྲབ་ཅིག་ཡོད་པ་དེ་ནི་ནཱ་རོ་པཎ་ཆེན་ནས་བརྒྱུད་པར་བཤད་པས།དེས་ན་གྲུབ་ཆེན་རྣམས་ཀྱང་དེའི་རིགས་བསྣམས་ན་བཞེད་དོན་འགྲུབ་པ་ལ་མཆོག་ཏུ་བསྔགས་པར་གསལ།༼ཨ་གྲགས་གཟི་རྫོང་༽ལས།གཡུ་སྒམ་མཆོང་གི་སྒྲོམ་བུའི་ནང་།།གཟི་ཁྲ་ཆེན་ཁྲབ་ཤོག་རི་མོ་ཅན།།ཡུལ་ལྷ་ཕ་ཁུའི་ངོ་སྐལ་འབུལ།།དེ་ནས་འཕྲོས་ཀྱི་དང་པོ་ལ།།ནང་བློན་ཐུལ་ཕྲན་བརྒྱད་ཅུ་ལ།།བློན་ཆེན་རེ་ལ་བརྒྱ་རེ་གནང་།།གླིང་རུས་གཟི་རྫོང་ཕབ་གདའ་ཟེར།།རྒྱལ་ཁག་བཅོ་བརྒྱད་གྲགས་ལེ་ཡོང་།།ཞེས་པ་ལ་བརྟགས་ན་གོང་དུ་བཤད་པའི་བློན་ཆེན་གྱི་དབང་སྡུད་ཡོད་པར་བཤད་པ་དེ་ལ་འབྲེལ་བ་ངེས་ཅན་ཞིག་ཡོད་པར་གསལ་ལོ།།གཟི་སྟག་ལོག་ནི།འདི་ལ་རིགས་མང་ཡང་།སྟག་རིས་ཅན་ནི།༼ཨ་གྲགས་གཟི་རྫོང་༽ལས།གཟི་སྟག་ཁྲ་སྟག་མོའི་འཛོམས་དྲུག་འདྲ།།གོང་དཔོན་པོའི་ཕྱག་དེར་འཛོམས་པར་ཤོག།སྟོང་སྡེ་ཟིལ་གནོན་དབང་སྡུད་ཡོད།།ཅེས་གསལ་བས།འདི་ཡང་སྡེ་དཔོན་སྐྱོང་བ་སོགས་ལ་ཤིན་ཏུ་ཕན་པར་བཤད།གཟི་སྟག་ལོག་ཐིག་ལེ་ཅན་ནི།འདི་ལའང་ཁྲ་རིང་དང་སྟག་ལོག་གཉི་ཀར་མཆིས་ཀྱང་།མང་ཤས་སྟག་ལོག་ཡིན།༼ཨ་གྲགས་གཟི་རྫོང་༽ལས།གཟི་ཁྲ་ཆུང་གཟིག་མོའི་ཐིག་ལེ་འདྲ།།སྟག་ཤར་བའི་ཕྱག་དེར་འཛོམས་པར་ཤོག།དགྲ་ཕ་རོལ་འདུལ་བའི་དབང་སྡུད་ཡོད།།ཞེས་པ་ལྟར།སྟག་ཤར་ཕོ་གསར་རྣམས་ཀྱིས་བཏགས་ན་ཕ་རོལ་གྱི་དགྲ་བོ་འཇོམས་པ་ལ་མཆོག་ཏུ་གྱུར་བ་ཞིག་ཡིན་པར་གསལ།གཟི་ཆོས་དུང་།འདི་ལ་ཁ་ཅིག་གིས་གཟི་དུང་ཡིན་ཟེར་ཡང་།ཡིན་ནའང་།༼ནོར་བུ་གཟིའི་རྣམ་བཤད༽་དུ།གཟི་སེར་བོ་ཆོས་དུང་རི་མོ་ཅན།།སྐྱབས་བླ་མ་རྣམས་ཀྱི་ཆོས་གཟི་ཡིན།།ཕྲིན་ལས་རྒྱས་པའི་རྟེན་ཕུར་ཡིན།།གཟི་ལ་ལས་བཞིའི་རི་མོ་ཅན།།སྒྲུབ་པ་པོ་ཡི་སྒྲུབ་རྟེན་ཡིན།།ལས་བཞི་འགྲུབ་པའི་ནོར་བུ་ཡིན།།ཞེས་འཁོད་པར་དཔྱད་ན་གཟི་དུང་དང་མི་གཅིག་པར་འདོད་དེ།འདི་ནི་གཟི་རང་ངོས་སུ་དུང་དཀར་གྱི་རི་མོ་ཡོད་པ་ཞིག་ཡིན་པར་གསལ་ལ། གཟི་དུང་ནི།རག་དུང་དང་ཅུང་འདྲ་ཞིང་མདོག་ཅུང་ཁམ་ཁྲ་ཞིག་ཡིན།གང་ལྟར་གཟི་ཆོས་དུང་འདི་ཆོས་ཉམས་ལེན་པ་རྣམས་ཀྱིས་བཅངས་ན་ཞི་རྒྱས་དབང་དྲག་གི་ལས་དོན་འགྲུབ་པར་བཤད་དོ།།ཁང་གསར་རིན་པོ་ཆེའི་༼རིན་པོ་ཆེའི་བཤད་པ༽་ལས།དཀར་མོ་ཆོས་མཆིང་ཟེར་བ་ནི།གཞི་དཀར་ཞིང་ཕྱི་གསལ་ནང་གསལ།རིང་ཞིང་མཛེས་པ་ངོས་ལ་རི་མོ་ནོར་བུ་དང་འཁོར་ལོ་ཆོས་དུང་གསུམ་པོ་གང་རུང་ཞིག་གི་མཚན་མ་ཡོད་པ་ནི་དཀར་མོ་ཆོས་མཆིང་ངོ་།།བསྒྲུབ་བྱ་དེས་དམ་ཆོས་འགྲུབ་པ་ལ་ཕན་པ་ཡོད་དོ།།ཞེས་པ་དང་དོན་གཅིག་ཡིན་པ་འདྲ་ཡང་།ཆོས་མཆིང་ཟེར་བ་ནི་ཡུལ་ལུང་གི་སྐད་ཡིན་པ་འདྲ།དེ་མིན་མཆིང་བུ་ནི་སྤྱིར་ན་ནོར་བུ་ཕལ་བའི་གྲས་སུ་བརྩི་བ་ཡིན་ཡང་།འདིར་ཕལ་བ་ལ་གོ་མི་འོས་སོ།།གཟི་དམར་ལག་རིས་ནི།༼ནོར་བུ་གཟིའི་རྣམ་བཤད༽་ལས།གཟི་དམར་ལག་པའི་རི་མོ་ཅན།།མཁས་པ་རྣམས་ཀྱི་བླ་གཟི་ཡིན།།ཤེས་རབ་རྒྱས་པའི་ནོར་བུ་ཡིན།།ཞེས་གསལ།འདི་ལ་དཀར་མོ་ལག་གཡས་ཞེས་གཟི་དཀར་ཞིག་ཀྱང་ཡོད་དེ།ལོགས་ཡས་སྦོམ་ཞིང་ལོགས་ཡས་ཕྲ་བ།ལ་ཕུག་གི་དབྱིབས་ལྟ་བུ།ནང་ལ་རི་མོ་སྤུ་ཤད་ཀྱི་མིག་རིས་སྣ་ཚོགས་ཡོད་པ་ཞིག་ཡིན།འདི་ནི་སྡེ་བརྒྱད་སྲུང་ཐུབ་པའི་ནོར་བུ་ཁྱད་པར་ཅན་ཡིན་ཞེས་གྲགས་སོ།།གཟི་སྨུག་ཉི་ཟླ་ཅན་ནི།འདི་ལ་ནར་མོ་དང་འཇོང་འཇོང་སོགས་དབྱིབས་མི་འདྲ་བ་དུ་མ་ཞིག་སྣང་ཡང་།ལ་ལ་ནི་ངོས་གཅིག་ལ་ཉི་ཟླ་གཉིས་ཅན་དང་།ཁ་ཅིག་ནི།ངོས་གཅིག་ལ་ཉི་མ་དང་ངོས་གཅིག་ལ་ཟླ་བ།དེའི་ཟུར་ཞིག་ན་སྐར་མ་ཡོད་པའང་མཆིས།བཤད་ཚུལ་ལ་མི་ཡིན་གྱིས་བཟོས་པ་ཡིན་ཟེར།མཁས་པ་ལ་ལས་འདི་ནི་མགྲོན་པོའི་དོན་བྱ་འགྲུབ་པའི་རིན་པོ་ཆེ་ཡིན་པས་ལམ་དུ་ཞུགས་ཚེ་གང་གིས་འཆང་ན་ལམ་ཞུགས་ཀྱི་སྐར་མ་ལ་བལྟ་མི་དགོས་པར་བཤད།༼ནོར་བུ་གཟིའི་རྣམ་བཤད༽་ལས།བློན་པོ་རྣམས་ཀྱི་བླ་གཟི་ཡིན།།དྲན་པ་གསལ་བའི་ནོར་བུ་ཡིན།།ཞེས་གསལ་བས།བཙན་པོའི་སྐབས་སུ་ཐོབ་ཐང་ཁྱད་པར་བ་ཞིག་ཡོད་དམ་སྙམ།གཟི་ནག་རལ་གྲི་ཅན་ནི།ལ་ལས་འདི་ལུས་ལ་འཆང་ན་ཤེས་རབ་ཀྱི་དཔལ་བསྐྱེད་པ་དང་།བློ་རིག་རྒྱས་པ་སོགས་ལ་ཕན་ཟེར་ཡང་།༼ནོར་བུ་གཟིའི་རྣམ་བཤད༽་དུ།གཟི་ནག་རལ་གྲིའི་རི་མོ་ཅན།།དམག་དཔོན་རྣམས་ཀྱི་སྲུང་གཟི་ཡིན།།དགྲ་སྡེ་འཇོམས་པའི་ནོར་བུ་ཡིན།།ཞེས་གསལ་བས།བཤད་ཚུལ་མི་འདྲ་བ་ཡོད།དེ་ནི་རི་མོ་གཅིག་ཀྱང་ཚོས་གཞི་དམར་ནག་གི་ཁྱད་པར་ཙམ་ཡིན་ནམ་སྙམ་མོ།།གཟི་དབྱུག་ཏོ་ཅན་ནི།༼ནོར་བུ་གཟིའི་རྣམ་བཤད༽་ལས།གཟི་ནག་དབྱུག་ཏོའི་རི་མོ་ཅན།།ཁྲིམས་དཔོན་རྣམས་ཀྱི་ཁྲིམས་གཟི་ཡིན།།ཞལ་ལྕེ་གཅོད་པའི་ནོར་བུ་ཡིན།།ཞེས་གསལ།གཟི་གཡུང་དྲུང་ཅན་ནི།འདི་ལ་དཀར་ནག་དམར་སྔོ་སོགས་རིགས་བཞི་ཡོད་པར་བཤད་ཅིང་།གཟི་ནག་གཡུང་དྲུང་ཅན་ནི།བླ་དཔོན་དང་མི་དཔོན་སོགས་ལུས་ལ་འཆང་ན་སྐུ་ཚེ་བརྟན་ཅིང་བསམ་དོན་འགྲུབ་པར་བཤད་པ་དང་།གཟི་དཀར་གཡུང་དྲུང་ཅན་ནི།བྱིས་པ་དང་བུ་མོ་སོགས་འཆང་ན་ཕན་ནུས་གོང་ལྟར་དང་།གཟི་སྔོན་གཡུང་དྲུང་ཅན་ནི།༼ནོར་བུ་གཟིའི་རྣམ་བཤད༽་ལས།གཟི་སྔོན་གཡུང་དྲུང་རི་མོ་ཅན།།བོན་པོ་རྣམས་ཀྱི་བླ་གཟི་ཡིན།།མོ་དང་རྩིས་ཀྱི་ནོར་བུ་ཡིན།།ཞེས་གསལ།གཟི་དམར་གཡུང་དྲུང་ཅན་ཡང་ཧ་ལམ་གོང་དང་མཚུངས་སམ་སྙམ་པ་ལས་ཞིབ་ཏུ་མ་ངེས་སོ།།གཟི་སྨུག་ཆོས་འབྱུང་ཅན་ནི།འདི་ནི་ལ་ལས་མཁའ་སྤྱོད་དབང་མོའི་རྒྱན་ཆ་ཡིན་ཟེར།སྒོ་དམར་དཔལ་མཁར་རྒྱལ་གྱིས་བཤད་པ་ཡིན་ན།སྒོ་དམར་གྲུབ་དབང་མཁའ་སྤྱོད་མའི་ཞལ་གཟིགས་སྐབས་རྒྱན་ཆ་རུས་རྒྱན་མིན་པར་གཟི་ཞགས་བཏགས་ཡོད་པར་མཐོང་བར་བཤད།དེ་སྔོན་ངའི་སེམས་ལ་སྐད་ཆ་དེ་ནི་དམངས་ཁྲོད་ཀྱི་བཤད་ཕྱོགས་ཤིག་ཡིན་པ་ལས་རྒྱུ་མཚན་ཡང་དག་ཅིག་ཡོད་མེད་ཐེ་ཚོམ་སྐྱེས་མྱོང་ཡང་།ཉེ་ཆར་༼ནོར་བུ་གཟི་རྣམ་བཤད༽་ལས།གཟི་སྨུག་ཆོས་འབྱུང་རི་མོ་ཅན།།མཁའ་འགྲོ་རྣམས་ཀྱི་སྒྲུབ་གཟི་ཡིན།།དངོས་གྲུབ་མྱུར་བའི་ནོར་བུ་ཡིན།།ཞེས་འཁོད་ཡོད་པ་མཐོང་བས་བཤད་སྟངས་དེ་རང་གར་བརྗོད་པ་ཙམ་མ་ཡིན་པར་ངེས་ཟིན་ཐོབ།དེར་བལྟས་ན་གཟི་སྨུག་ཆོས་འབྱུང་ཅན་ནི།དངོས་གནས་མཁའ་འགྲོ་མ་ལ་འབྲེལ་བ་ཡོད་པ་ངེས་པར་དུ་བདེན་ཐག་ཆོད་པ་ཡིན་ཕྱིན།མཁའ་སྤྱོད་སྒྲུབ་པ་པོ་རྣམས་ལྷག་པར་དུ་དོ་སྣང་བྱེད་དགོས་པ་གལ་ཆེའོ།།གཟི་ཕུར་ཅན་ནི།ཁ་ཅིག་གིས་བཤད་ན།གཟི་ནག་ཕུར་བུ་ནི།ལུས་ལ་འཆང་ན་རང་ལ་གནོད་པ་བྱས་པའི་དྲག་སྔགས་དང་ངན་སྔགས་ཀྱི་རྫས་སྦྱོར་འགོག་པ་ལ་གོ་ཁྲབ་དང་མཚུངས་ཞེས་བཤད་ཅིང་།༼ནོར་བུ་གཟིའི་རྣམ་བཤད༽་ལས།གཟི་དཀར་ཕུར་བུའི་རི་མོ་ཅན།།མཐུ་བ་རྣམས་ཀྱི་མཐུ་གཟི་ཡིན།།སྡང་དགྲ་འཇོམས་པའི་ནོར་བུ་ཡིན།།ཞེས་གསལ།གང་ལྟར་གཟི་འདིའི་རིགས་ཡི་དམ་ཕུར་བུའི་བྱིན་རླབས་ཞུགས་པའི་རྟེན་འབྲེལ་ཡོད་པས།ཐོག་མར་ལག་སོན་བྱུང་སྐབས་ཡི་དམ་དེའི་སྐུ་རྟེན་གྱི་མདུན་ལ་ཉིན་ཞག་གསུམ་བཤམས་ཏེ།གཙང་སྤྲ་བྱས་རྗེས་ཐེ་ཚོམ་མེད་པར་ལུས་ལ་བཏགས་ན་བསམ་དོན་ཡིད་བཞིན་དུ་འགྲུབ་པའི་རྟེན་འབྲེལ་ཁྱད་པར་ཅན་ཡོད་ཅེས་ཟེར་རོ།།གཟི་ཁྲ་ལྕམ་དཀྲིས་ཅན་ནི།འདི་ལ་དེང་སང་མང་ཤོས་ཀྱིས།གཟི་སྟག་ལོག་ཟེར།ཁ་དཀྲིས་ཉིས་བརྩེགས་དང་སུམ་བརྩེགས་སོགས་རིགས་མང་།༼ཨ་གྲགས་གཟི་རྫོང་༽དུ།བློན་ཆེན་དང་དམག་དཔོན་རྣམས་ཀྱི་དཔའ་དར་ཡིན་ཚུལ་གྱི་གནས་ཚུལ་ཞིག་བསྟན་ཡོད་ཀྱང་།༼ནོར་བུ་གཟིའི་རྣམ་བཤད༽་ལས།གཟི་ཁྲ་ལྕམ་དཀྲིས་གློག་གར་ཅན།།ཚོང་དཔོན་རྣམས་ཀྱི་ཚོང་གཟི་ཡིན།།ཁེ་དང་ཁ་བརྗེའི་ནོར་བུ་ཡིན།།ཞེས་གསལ།དེང་སང་གཟི་དམར་ལྕམ་དཀྲིས་འདིའི་རིགས་ཐོ་གར་ཡུལ་ནས་ཐོན་པ་མང་ངོ་།།གཟི་དམར་རི་དྭགས་ཅན་ནི།༼ནོར་བུ་གཟིའི་རྣམ་བཤད༽་ལས།གཟི་དམར་རི་དྭགས་རི་མོ་ཅན།།རྔོན་པ་རྣམས་ཀྱི་རྔོན་གཟི་ཡིན།།ཤ་ལྤགས་འདུ་བའི་ནོར་བུ་ཡིན།།ཞེས་གསལ།གཟི་ཁམ་སེར་སྟག་རིས་ཅན་ནི།ནག་ཁྲ་ནི་གོང་དུ་བཤད་པའི་ལྕམ་དཀྲིས་ཀྱི་རིགས་དང་དོན་འདྲ།ཁམ་སེར་སྟག་རིས་ནི།༼ནོར་བུ་གཟིའི་རྣམ་བཤད༽་ལས།ཁམ་སེར་སྟག་གི་རི་མོ་ཅན།སྟག་ཤར་རྣམས་ཀྱི་བླ་གཟི་ཡིན།དཔའ་རྩལ་འཛོམས་ནོར་བུ་ཡིན།།བྱ་བ་དང་།གཟི་གཟིག་རིས་ཅན་ནི།སྟག་རིས་དང་གཟིག་རིས་འདི་གཉིས་ནི།༼རྙིང་མའི་རྒྱུད་འབུམ༽ནང་དུའང་མང་དུ་གསུངས་ཡོད་པས།དེར་བརྟགས་ན་མན་ངག་རྫས་སྦྱོར་གལ་ཆེན་ཞིག་ཡིན་ནམ་སྙམ་ཡང་།༼ནོར་བུ་གཟིའི་རྣམ་བཤད༽་ལས།གཟི་དཀར་གཟིག་གི་རི་མོ་ཅན།།སྨན་ཤར་རྣམས་ཀྱི་བླ་གཟི་ཡིན།།ཁྲོམ་ཐག་ཆོད་པའི་ནོར་བུ་ཡིན།།ཞེས་གསལ་བས།ད་དུང་བརྟག་དགོས་པར་འདུགགཟི་དཀར་ནག་ཅན་ནི།ད་སྐབས་མང་མང་གིས་འདི་རིགས་ལ་མཆོང་གཟི་ཟེར་ཞིང་།ལུས་ལ་འཆང་ན་དགྲ་ལྷ་འཁོར་ཞེས་ཟེར་ཡང་།༼ནོར་བུ་གཟིའི་རྣམ་བཤད༽་ལས།སོ་དཀར་ནག་འཐབ་པའི་རི་མོ་ཅན།།ཇག་པ་རྣམས་ཀྱི་ཕྱུར་གཟི་ཡིན།།ཇག་ར་མདའ་མེད་པའི་ནོར་བུ་ཡིན།ཞེས་གསལ།གཟི་དམར་པད་རིས་ཅན་ནི།༼ནོར་བུ་གཟིའི་རྣམ་བཤད༽་ལས།གཟི་དམར་འོ་མའི་པད་རིས་ཅན།།མ་སྲུ་རྣམས་ཀྱི་མགུལ་གཟི་ཡིན།།བུ་གཡང་འཕེལ་བའི་ནོར་བུ་ཡིན།།ཞེས་གསལ་བས།ཕོ་གསར་རྣམས་ཀྱིས་བཏགས་ན་ཅུང་མི་འཚམ་པ་ཞིག་རེད།དེང་སང་རྒྱུ་མཚན་མ་ཤེས་ཏེ།འདིའི་རིགས་སྐྱེས་པ་ཕོ་ཚང་གིས་བེད་སྤྱོད་པ་མང་ངོ་།།གཟི་ཚེ་བུམ་ཁ་སྤྲོད་ནི།བླ་དཔོན་དང་མི་དཔོན་རྣམས་ཀྱི་བླ་གཟི་ཡིན་ཟེར།འོན་ཏེ།གཟི་སྨུག་སེར་ཚེ་བུམ་ནི།༼ནོར་བུ་གཟིའི་རྣམ་བཤད༽་ལས།སྨུག་སེར་ཚེ་བུམ་རི་མོ་ཅན།།བྱིས་པ་རྣམས་ཀྱི་བླ་གཟི་ཡིན།།ཚེ་ཐག་རིང་བའི་ནོར་བུ་ཡིན།།ཞེས་གསལ།གཟི་འཇའ་སྤྲིན་ཅན་ནི།འདི་གཟི་ཁྲ་གློག་མཆོང་ཡང་ཟེར་ཞིང་།ཆར་སྤྲིན་གྱི་གློག་ཞགས་ཁྲིད་པ་ལྟ་བུ་ནི་སྡེ་བརྒྱད་གློག་མཆོང་ངོ་།།འདི་ནི་གནམ་དགྲ་ལ་ཕན་ཞེས་གསལ།༼ནོར་བུ་གཟིའི་རྣམ་བཤད༽་ལས།སྔོ་དཀར་འཇའ་སྤྲིན་རི་མོ་ཅན།།མཐོ་བ་གནམ་གྱི་རྟེན་གཟི་ཡིན།།ཆར་ཆུ་སྙོམས་པའི་ནོར་བུ་ཡིན།།ཞེས་གསལ་བས།ནག་ཁྲ་དང་སྔོ་ཁྲ་ལ་ཁྱད་པར་ཡོད་སྣང་།གཟི་སྔོ་ལྗང་ཅན་ནི།༼ནོར་བུ་གཟིའི་རྣམ་བཤད༽་ལས།སྔོ་ལྗང་རྩི་ཤིང་རི་མོ་ཅན།དམའ་བ་ས་ཡི་རྟེན་གཟི་ཡིན།།རྩི་ཐོག་རྒྱས་པའི་ནོར་བུ་ཡིན།།ཞེས་གསལ།ལ་ལས་གཟི་སྔོ་ལྗང་འདི།རིན་ཆེན་དབང་སྡུད་ཀྱི་གཟི་ཡིན་པས།དེ་ལུས་ལ་འཆང་ན་རིན་པོ་ཆེ་འདྲ་མིན་ལག་ཏུ་འོང་ཡང་ཟེར།ཡང་ཁ་ཅིག་གིས།ཆར་འབེབས་ཀྱི་སྒྲུབ་རྫས་གཙོ་བོ་ཡིན་ཕྱིན།ཞིང་ཚིགས་བར་ལ་ཆོས་བསྐོར་དུ་འགྲོ་སྐབས་ལུས་ལ་འཆང་ན་ཆར་ཆུ་མོད་ཀྱང་ཟེར་རོ།།འབྲོག་གཟི་ནི།འདི་ལ་ཚེ་དཔལ་དབང་སྡུད་ཀྱང་ཟེར་ལ།ཀླུའི་དངོས་གྲུབ་ཀྱི་ཚུལ་མ་གཏོགས་རང་གར་རྙེད་མི་ཐུབ་ཟེར།འདི་ནི་མཚོ་ནང་ནས་རྙེད་སྲིད་པར་བཤད།གསེར་རྟའི་རྒད་པོ་ཀོ་བྷེས་རྙེད་པའི་གཟི་དེ་ཡང་འདིའི་རིགས་ཡིན་པར་ངེས།༼ནོར་བུ་གཟིའི་རྣམ་བཤད༽་ལས།ཕྱེད་དཀར་ཕྱེད་ནག་འབྲོག་གི་གཟི།།ཕྱུགས་རྒྱུ་འཕེལ་བའི་ནོར་བུ་ཡིན།།མར་ཆུར་འཕེལ་བའི་གཡང་ནོར་ཡིན།།ཞེས་གསལ།ཞིང་གཟི་ནི༼ནོར་བུ་གཟིའི་རྣམ་བཤད༽་ལས།ཕྱེད་སེར་ཕྱེད་ནག་ཞིང་བའི་གཟི།།ཞིང་འབྲུ་རིགས་རྒྱས་པའི་ནོར་བུ་ཡིན།།བང་བ་མི་སྟོང་གཡང་ནོར་ཡིན།།ཞེས་གསལ།གཟི་ནག་སྐེད་དཀར་ནི།༼ནོར་བུ་གཟིའི་རྣམ་བཤད༽་ལས།གཟི་ནག་སྐེད་དཀྲིས་དཀར་པོ་ཅན།།བར་ཁམས་བོད་ཀྱི་ཚོང་གཟི་ཡིན།།ཁེ་དང་སྐྱེད་ཀའི་ནོར་བུ་ཡིན།།རྒྱ་དཀར་ནག་ནོམ་རྫས་གཡང་གཟི་ཡིན།།ཞེས་གསལ་པ་ལྟར་ཚོང་བ་ཚོས་འཆང་ན་ཚོང་གཉེར་བྲིན་ཞིང་ཁེ་ཕོག་ཐོབ་ཅིང་།བྱ་བ་ལམ་འགྲོ་ཡོང་བ་ལ་ཤིན་ཏུ་ཕན་པར་བཤད་དོ།།རེབ་གོང་བློ་གྲོས་སྣང་བས་མཁོ་འདོན་བྱས།