སྨྱན་མང་གཟུགས་ཀྱི་ལམ་ནས་སློབ་ཆུང་གྲངས་རིག་ཁྲིད་པའི་སྐོར་རགས་ཙམ་སྒྲེང་བ།
སློབ་ཁང་དུ་སློབ་ཆུང་གྲངས་རིག་སློབ་ཁྲིད་བྱེད་སྐབས།  སྨྱན་མང་གཟུགས་སྤྱད་ན།  སྲོལ་རྒྱུན་གྱི་སློབ་ཁྲིད་བྱེད་ཐབས་དེ་དེང་རབས་ཀྱི་སྨྱན་མང་གཟུགས་དང་ཟུང་འབྲེལ་བྱེད་ཐུབ་ལ།  སོ་སོའི་ལེགས་ཆ་ཡང་མངོན་པར་ཐོན་ཐུབ་པས་སློབ་ཁང་སློབ་ཁྲིད་ཀྱི་ཕན་འབྲས་ཆེས་ལེགས་པོ་ལེན་ཐུབ་པ་ཡིན། 
        དང་པོ།  སྨྱན་མང་གཟུགས་སྤྱད་ན་སློབ་ཁང་སློབ་ཁྲིད་ཀྱི་སྤུས་ཚད་མཐོ་རུ་འདེགས་ཐུབ། 
          སྲོལ་རྒྱུན་སློབ་ཁྲིད་ཁྲོད།  སློབ་ཁྲིད་ཀྱི་སྤུས་ཚད་མཐོར་འདེགས་ཡོང་ཆེད། དགེ་རྒན་གྱིས་སྔོན་ནས་ཁྲིད་ཆས་མང་པོ་གྲ་སྒྲིག་དང་ཡང་ན་སྤྱི་ཁོག་རིམ་པ་བཞིན་ནག་པང་ཆུང་བའི་སྟེང་འབྲི་བ་དང་སློབ་ཐུན་བསྐྱར་སྦྱང་མང་དུ་བྱེད་ཆེད་སྦྱང་གཞི་རིམ་པ་བཞིན་ནག་པང་དུ་བྲིས་ཏེ་གྲ་སྒྲིག་བྱེད་དགོས།  འདི་ལྟར་བགྱིས་ན་དགེ་རྒན་གྱི་ལས་ཀ་ཇེ་མང་ལ་བཏང་བར་མ་ཟད། སློབ་ཁྲིད་དུས་ཚོད་ཀྱང་འཕྲོ་བརླག་ཏུ་འགྲོ་བཞིན་ཡོད། སྨྱན་མང་གཟུགས་སྤྱད་ན་གོང་དུ་སྨྲས་པའི་གནད་དོན་དེ་དག་ཐག་གཅོད་བྱེད་ཐུབ།  སྨྱན་གཟུགས་ལ་བརྡ་འཕྲིན་ཤོང་ཚད་ཆེ་བས། འཕྲིན་བརྡ་གཏོང་བ་དང་འཆར་བ། རིགས་གཞན་ལ་བསྒྱུར་བདེ་ཞིང་མྱུར་བའི་ཁྱད་ཆོས་ལྡན་པས། སློབ་ཁྲིད་དུས་ཚོད་ཀྱི་ཚགས་ཇེ་དམ་དུ་བཏང་སྟེ་སློབ་མའི་བསམ་གཞིག་ནུས་པ་ལ་སྦྱོང་བརྡར་ཡག་པོ་ཐོབ་ཐུབ། 
          དཔེར་ན། ཀ་ཟླུམ་གྱི་བོངས་ཚད་སློབ་ཁྲིད་བྱེད་སྐབས། སྨྱན་མང་གཟུགས་སྤྱད་དེ་ཁ་ལོ་བསྒྱུར་ཆོག་པའི་ཀ་ཟླུམ་བོངས་ཚད་ཅིག་ཇུས་འགོད་བྱས་ཡོད་པ་དེར་ཙིག་མིག་སྡེབ་པ་ཙམ་གྱིས་ཀ་ཟླུམ་དེའི་གནས་ཚུལ་ཆ་ཚང་སོ་སོའི་རེ་བ་ལྟར་སློབ་མའི་མཐོང་ལམ་དུ་གསལ་པོར་བསྟར་ཐུབ། ཡང་ཞིག་སྡེབ་པ་ན་ཀ་ཟླུམ་དེ་གྲུ་བཞི་ནར་མོ་དང་ཉེ་བར་མཚུངས་པའི་རྣམ་པ་ཞིག་ཏུ་གྲུབ་པའི་ཚུལ་མངོན་སུམ་མཐོང་ལམ་དུ་འགྱུར་བ་དང་།  དེ་ལས་གྲུ་བཞི་ནར་མོ་དང་ཉེ་བར་མཚུངས་པའི་བོངས་ཚད་དང་ཀ་ཟླུམ་གཟུགས་ཀྱི་བོངས་ཚད་བར་གྱི་འབྲེལ་བ་ཇི་ལྟར་ཆགས་པ་བདེ་བླག་ངང་རྟོགས་ཐུབ་པར་འགྱུར།  དེ་བས་སློབ་མའི་བསམ་གཞིག་གི་རྒྱ་ཇེ་ཆེར་གཏོང་བ་ཡིན། 
        གཉིས་པ། སྨྱན་མང་གཟུགས་སྤྱད་དེ་སྦྱང་གཞིའི་ནང་དོན་ཇུས་འགོད་ལེགས་པོ་བྱས་ན། སློབ་ཁང་སློབ་ཁྲིད་ལ་མཐོ་རླབས་འཕྱུར་དུ་འཇུག་ཐུབ། 
          དཔེ་ཁྲིད་མགོ་བརྩམས་རྗེས།  ཐོག་མར་དགེ་རྒན་གྱིས་སྨྱན་མང་གཟུགས་བེད་སྤྱད་དེ་དམིགས་ཡུལ་ཡོད་པའི་སྒོ་ནས་གསོན་ཉམས་ལྡན་པའི་བརྩི་གཞིའི་འདྲི་ཚིག་གསར་པ་ཞིག་ཇུས་འགོད་བྱས་ཏེ། སློབ་མར་སློབ་སྦྱོང་གི་སྤྲོ་བ་བསྐྱེད་དུ་འཇུག་ཐུབ་དགོས། སློབ་མ“ཁྱོད་ཀྱིས་སློབ་ཅིག”ཟེར་བའི་གཞན་དབང་གི་རྣམ་པ་ལས“ང་ཡི་སློབ་རྒྱུ”ཟེར་བའི་རང་འགུལ་ཅན་གྱི་རྣམ་པར་བསྒྱུར་ཐུབ་ན།  ད་གཟོད་འདྲི་གཞི་ཇུས་འགོད་གསར་རྐྱང་ཞིག་བྱས་པ་དེར་གྲུབ་འབྲས་ཐོབ་པ་ཡིན།  དཔེར་ན་ངས་གོར་གོར་ངོས་འཛིན་གྱི་སློབ་ཁྲིད་ཁྲོད་སྣང་ཚུལ་འདི་འདྲ་ཞིག་ཇུས་འགོད་བྱས་མྱོང་སྟེ།  རི་བོང་ཆུང་བ་ཞིག་འཁོར་ལོ་ལ་བསྡད་དེ་ཤིང་རྟ་མོ་ཚང་ལ་རྩེ་རུ་འགྲོ་འདོད། དེ་ཡང་ཐོག་མར་འཁོར་ལོ་གྲུ་བཞི་ནར་མོ་ཅན་ཞིག་ལ་བསྡད་དེ་འགྲོ་རྩིས་བྱས་པ་ན་གཏན་ནས་འགྲོ་མ་ཐུབ།  དེ་ནས་འཁོར་ལོ་འཇོང་ཟླུམ་ཅན་ཞིག་ལ་བསྡད་དེ་སོང་མོད། འོན་ཀྱང་འདར་གསིག་དང་གཡོ་སྐྱོམ་ཆེ་བས་ཡང་འགྲོ་མ་ཐུབ།  དེ་ནས་འཁོར་ལོ་གོར་གོར་ཡིན་པའི་རླངས་འཁོར་ལ་བསྡད་དེ་སོང་བས། བདེ་ཞིང་འཇམ་པའི་སྒོ་ནས་མདུན་དུ་སྐྱོད་ཐུབ་བྱུང་།  དེ་ལ་བལྟས་ནས་གོར་གོར་དང་གྲུ་བཞི་ནར་མོ། འཇོང་ཟླུམ་དབྱིབས་ཀྱིས་ཁྱད་པར་ཅི་ཡོད་དང་། འཁོར་ལོ་གོར་གོར་ཡིན་ན་ཅིའི་ཕྱིར་འགྲོ་བདེ་བ་ཡིན་པའི་གནས་ལུགས་རི་མོའི་ལམ་ནས་མངོན་གསུམ་དུ་བསྟན་པས་སློབ་མ་རྣམས་ཡ་མཚན་ནས་ཤེས་འདོད་ཀྱི་འདུན་པ་ཇེ་ཆེར་གྱུར་ཏེ་ཚོད་ལྟ་དང་བསམ་ཚུལ་སྣ་ཚོགས་བཤད་སྐབས།  དགེ་རྒན་གྱིས་དུས་བསྟུན་གོ་སྐབས་དམ་པོར་བཟུང་སྟེ་ཁྲིད་གཞི་གསར་པའི་ནང་བདེ་བླག་ངང་ཁྲིད་པ་ཡིན་ནོ།  ། 
        གསུམ་པ།  སྨྱན་མང་གཟུགས་སྤྱད་དེ་སློབ་མའི་གྲངས་རིག་གི་བསམ་གཞིག་ནུས་པ་མཐོར་འདེགས་བྱེད་པ། 
          སློབ་ཁང་སློབ་ཁྲིད་ཁྲོད་དུ་རྩིས་འཁོར་གྱིས་སློབ་ཆུང་གྲངས་རིག་ཁྲིད་གྲོགས་བྱེད་ཐབས་འཚོལ་ཞིབ་བྱས་ན་སྨྱན་མང་གཟུགས་སྤྱད་དེ་སློབ་ཁྲིད་བྱས་པའི་ཕན་འབྲས་ལེགས་ཤོས་དང་སློབ་གསོའི་ཁྱད་ཆོས་ལྷག་པར་མངོན་ཐུབ་ལ།  སློབ་མའི་བསམ་གཞིག་གི་ནུས་པ་རྒྱུན་མི་འཆད་པར་མཐོ་རུ་འདེགས་ཐུབ་པའོ།  ། སློབ་ཆུང་གྲངས་རིག་སློབ་ཁྲིད་ལ་དམིགས་འབེན་གཙོ་བོ་ཞིག་ཡོད་པ་ནི་སློབ་མར་སྤྱི་མཚན་ནུས་པ་སྐྱེད་སྲིང་བྱེད་རྒྱུ་དེ་ཡིན།  སྨྱན་མང་གཟུགས་ཀྱི་སྣང་བརྙན་བྱེ་བྲག་པ་དེ་སྨྱན་གཟུགས་ལས་མངོན་པས་སློབ་མའི་སྣང་བརྙན་དང་སྤྱི་མཚན་བར་གྱི་འབྲེལ་བ་ཅི་འདྲ་ཡིན་པ་མངོན་སུམ་མྱོང་བར་གྲུབ་པས། གྲངས་རིག་གི་བསམ་གཞིག་ནུས་པ་ཡར་རྒྱས་སུ་འགྲོ་ཐུབ་པ་ཡིན།  སློབ་ཆས་བཟོ་བཀོད་ཀྱི་སྐབས་སུ་འགུལ་རིས་དང་གཟུགས་བརྙན།  སྐད་གདངས་སོགས་བེད་སྤྱད་དེ་སློབ་སྦྱོང་གི་སྣང་ཚུལ་སྡེབ་སྒྲིག་བྱས་ཆོག དཔེར་ན་སློབ་ཁྲིད་སྔོན་ལ་སྙན་ཞིང་འཇེབས་པའི་རོལ་དབྱངས་ཤིག་བཏང་ན་སློབ་མའི་རྣམ་རིག་གཅིག་དུ་བསྡུས་ཏེ་མྱོང་རོལ་བྱས་ན་སློབ་མའི་རིག་པ་ཇེ་གསལ་ཏུ་གཏོང་ཐུབ།  སྨྱན་མང་གཟུགས་ཀྱི་སློབ་ཆས་བཟོ་སྐབས་དམིགས་འབེན་གསལ་པོ་ཡོང་བར་མཉམ་འཇོག་བྱས་ཏེ། གྲངས་རིག་སློབ་ཁྲིད་སྐབས་རྒྱུན་སྲོལ་གྱི་རེ་བ་དང་གཞི་རྩའི་ནུས་རྩལ། བསམ་བློ་གཏོང་སྟངས། གྲངས་བགྲང་གི་ནུས་པ། གནད་དོན་དབྱེ་ཞིབ་དང་། ཐག་གཅོད་བྱེད་པའི་ནུས་པ་སོགས་མཚོན་ཐབས་བྱེད་དགོས། འོད་ལྡན་བརྙན་རིས་ཁག་གི་འབྲེལ་མཐུད་འོས་འཚམ་ཡོང་བར་བྱས་ཏེ་མིས་ཁ་ལོ་བསྒྱུར་བའི་དུས་ཚོད་དང་འགྱུར་ལྡོག་ལ་མགོ་འཇུག་གོ་རིམ་མ་འཁྲུགས་པ་ཡིན་ཚེ། སློབ་བུ་རྣམས་ཅུང་ཟད་བདེ་བླག་ངང་སློབ་སྦྱོང་ལ་འཇུག་ཐུབ་བོ།  ། 
          མདོར་ན། སྨྱན་མང་གཟུགས་སྤྱད་དེ་སློབ་ཁྲིད་ལ་རམ་འདེགས་བྱས་ན། སློབ་ཁྲིད་དེ་ཐད་མཐོང་རང་བཞིན་དང་སྣང་བརྙན་རང་བཞིན། མངོན་སུམ་གསལ་རྗེན་རང་བཞིན་ཅན་དུ་གྱུར་པས་སློབ་མའི་སྤྲོ་སེམས་རབ་ཏུ་བསྐྱེད་དེ་ཤེས་རབ་རྒྱས་པ་ལ་ཕན།  སློབ་ཁྲིད་ཁྲོད་དུ།  དགེ་རྒན་གྱིས་སློབ་ཁྲིད་ནང་དོན་ལྟར་སེམས་ཞིབ་མོའི་སྒོ་ནས་སྨྱན་མང་གཟུགས་ཀྱི་སློབ་ཆས་བཟོ་བ་དང་། སློབ་ཁྲིད་ཀྱི་བརྒྱུད་རིམ་སོ་སོར་སྐབས་བསྟུན་འཛོལ་བ་མེད་པར་སྤྱོད་པ་ལ་མཉམ་འཇོག་བྱས་ན།  སློབ་ཁྲིད་གསར་པ་ལ་འཇུག་སྐབས་དང་།  ཤེས་བྱ་གསར་པ་སློབ་པ་དང་བྱང་ཆ་ལྡན་པར་བྱེད་པའི་སྐབས།  འདྲི་ཚིག་ལ་གོ་བ་ལོན་པའི་བསམ་གཞིག་སྤྱོང་བརྡར་གྱི་སྐབས་གང་ཡིན་རུང་བེད་སྤྱོད་བྱས་ཆོག དགེ་རྒན་གྱིས་སྨྱན་མང་གཟུགས་སྤྱོད་སྐབས་རྣམ་པ་དང་ནང་དོན་ལ་དམིགས་པའི་རྩ་དོན་རྒྱུན་འཁྱོངས་བྱས་ཏེ་སློབ་ཁྲིད་ནང་དོན་དང་སློབ་མའི་ཤེས་རྟོགས་ཁྱད་ཆོས་ལ་དམིགས་ཏེ་ཇུས་འགོད་བྱས་ན། ད་གཟོད་སློབ་མའི་ཤེས་ཡོན་གྱི་རྒྱ་དང་གཏིང་ལོན་པའི་ནུས་པ་ཕྱོགས་ཡོངས་ནས་མཐོར་འདེགས་ཡོང་ཐུབ་པ་ཡིན་ནོ། །