རང་རྒྱལ་གྱི་ས་བབ་ཆེས་མཐོ་བའི་སློབ་ཆུང་ཕུ་མ་བྱང་ཐང་ཤང་ཆ་ཚང་སློབ་ཆུང་དུ་བསྐྱོད་པ།
རི་བོ་ཧི་མ་ལ་ཡའི་བྱང་འདབས་ལ་ས་བབ་མཐོ་ཚད་སྨི༥༣༧༣ཡོད་པ་དང་། དེ་ནི་མིའི་རིགས་འཚོ་སྡོད་ཀྱི་མཐར་ཐུག་གི་གནས་ཡིན། “མཐར་ཐུག་”གི་གནས་དེ་རུ་བོད་ལྗོངས་ལྷོ་ཁ་ས་ཁུལ་སྣ་དཀར་རྩེ་རྫོང་ཕུ་མ་བྱང་ཐང་ཤང་ཆ་ཚང་སློབ་ཆུང་ཆགས་ཡོད་ལ། དེ་ནི་རང་རྒྱལ་གྱི་ས་བབ་ཆེས་མཐོ་བའི་སློབ་ཆུང་རེད།
         ཟླ་༩པའི་ཚེས་༡༩ཉིན། གསར་འགོད་པ་རླངས་འཁོར་ལ་བསྡད་དེ་ལམ་ལ་ཆས་འགོ་བརྩམས། རི་རྒྱུད་ཀྱི་ལམ་ཀྱོག་བརྒྱུད་དེ་ཆུ་ཚོད་༤ལྷག་བསྐྱོད་རྗེས། མཚོ་ངོས་ལས་མཐོ་ཚད་རྨིད་༣༠༠༠ལྷག་ཡོད་པའི་ལྷོ་ཁ་ནས་ཕུ་མ་བྱང་ཐང་ཤང་ཆ་ཚང་སློབ་ཆུང་དུ་སླེབས།   ཕུ་མ་བྱང་ཐང་ཤང་ནི་རང་རྒྱལ་གྱི་ས་བབ་ཆེས་མཐོ་བའི་སྲིད་འཛིན་ཤང་ཡིན། ཤང་ཡོངས་ཀྱི་རྒྱ་ཁྱོན་ལ་སྤྱི་ལེ་གྲུ་བཞི་མ༢༠༠ལྷག་དང་། མི་གྲངས་༩༠༠ཙམ་ལས་མེད། གནས་འདིར་གྲང་ངར་ཆེ་ཞིང་དབྱང་དབུགས་དཀོན་པ།  མཁའ་དབུགས་ཁྲོད་དབྱང་དབུགས་འདུས་ཚད་ནི་མཚོ་ངོས་ཀྱི༤༠％ཡང་མེད།   ཕུ་མ་བྱང་ཐང་ཤང་ཆ་ཚང་སློབ་ཆུང་ནི་༡༩༨༦ལོར་བཙུགས་ཤིང་།  དེ་ནི་ཕུ་མ་བྱང་ཐང་ཤང་གི་སློབ་ལོ་རན་པའི་བྱིས་པའི་ལོ་དགུའི་འོས་འགན་སློབ་གསོ་མྱོང་སའི་གནས་གཙོ་བོ་ཡིན།
 “ཁྱོད་བདེ་མོ། སྐུ་ཁམས་བཟང་།”བོད་རིགས་བྱིས་པ་རྣམས་ཀྱིས་ང་ཚོ་མཐོང་མ་ཐག་གཅིག་རྗེས་གཉིས་འཕྲོར་ང་ཚོའི་མཐའ་འཁོར་དུ་རྒྱུག་ཡོང་ནས་རྒྱ་བོད་སྐད་གཉིས་ཀྱི་ལམ་ནས་ང་ཚོར་འཚམས་འདྲི་གནང་བྱུང་། སློབ་ཁང་ནང་དུ་བསྐྱོད་པ་ན།  གསར་འགོད་པས་མཐོང་ལམ་དུ་སྒྲོག་ཙེ་དང་རྐུབ་སྟེགས་གྲལ་དག་བསྒྲིགས་ཤིང་། སློབ་ཁང་རེ་རེར་རྒྱང་ལམ་སློབ་ཁྲིད་ཀྱི་བརྙན་འཕྲིན་བསྒྲིགས།   སློབ་ཁང་གི་གཞོགས་གཉིས་སུ་མཁས་པའི་ལེགས་བཤད་དང་གདམས་ངག་སྦྱར་ཡོད་པའི་ཚུལ་དེ་དག་མངོན་ཡོང་།
  ཕུ་མ་བྱང་ཐང་ཤང་ཆ་ཚང་སློབ་ཆུང་གི་སློབ་གཙོ་མི་འགྱུར་གྱིས་ངོ་སྤྲོད་ལྟར་ན།སྔོན་ཆད་སློབ་གྲྭའི་ཆ་རྐྱེན་ཧ་ཅང་སྡུག་ཏེ། སློབ་ཁང་གི་ཕྱོགས་བཞིར་ཐིགས་ཆུ་དང་གྲང་རླུང་ཡང་འགོག་དཀའ།  ཐེངས་དུ་མའི་ཞིག་གསོ་དང་རྒྱ་བསྐྱེད་བྱས་པ་བརྒྱུད་སློབ་ཁང་དང་།མལ་ཁང་གི་ཆ་རྐྱེན་ལ་འགྱུར་བ་ཆེན་པོ་བྱུང་ཡོད།ད་ལྟ་སློབ་གྲྭར་ལོ་རིམ་༦གི་སློབ་ཞུགས་སློབ་མ་༡༠༥ཡོད་པ་ཆ་ཚང་ཞག་སྡོད་སློབ་མ་ཡིན་ལ། སློབ་ལོ་རན་པའི་བྱིས་པ་སློབ་ཞུགས་ཚད༡༠༠％ལ་སླེབས་ཡོད་།
 མི་འགྱུར་གྱིས་བཤད་རྒྱུར།“བོད་ལྗོངས་ཀྱི་ཞིང་འབྲོག་མང་ཚོགས་རྣམས་སྡོད་ཡུལ་ཐག་རིང་ཞིང་ཁ་འཐོར་དུ་ཡོད་པས། སློབ་མ་ཡོད་ཚད་ཞག་སྡོད་བྱེད་དུ་བཅུག་ཡོད་པ་མ་ཟད། རྒྱལ་ཁབ་ཀྱི་‘ཁག་ཐེག་གསུམ་གྱི་སྲིད་ཇུས་’ཏེ། བཟའ་བཏུང་ཁེག་ཐག  སྡོད་གནས་ཁག་ཐེག  སློབ་སྦྱོང་གི་འགྲོ་སོང་ཁག་ཐེག་བཅས་ལོངས་སུ་སྤྱོད་ཐུབ་པ་དང་། སློབ་མ་རེར་ལོ་རེའི་གསབ་དངུལ་སྒོར་༢༠༠༠ལྷག་ཙམ་སྟེར་གྱིན་ཡོད”ཟེར།
ད་ལོ་ལོ་ན༡༡ལོན་པའི་བོད་རིགས་བུད་མེད་པདྨ་གཡང་འཛོམས་གྱིས་སློབ་གྲྭ་འདི་གར་སློབ་སྦྱོང་དང་འཚོ་བ་རོལ་གྱིན་ཡོད། ཁོ་མོའི་ཕ་མ་ནི་འབྲོག་པ་ཡིན་ཞིང་ཡོང་འབབ་གཏན་འཇགས་མིན། “ཁག་ཐེག་གསུམ་གྱི་”སྲིད་ཇུས་ཀྱིས་ཕན་ཐོགས་འོག   པདྨ་གཡང་འཛོམས་ཀྱི་སློབ་དངུལ་དང་གཞན་པའི་འགྲོ་སོང་།  ཐ་ན་སོ་སྨན་དང་ལག་ཕྱིས། སྟོན་དགུན་གྱི་གྱོན་ཆས་སོགས་ཀྱི་འགྲོ་སོང་ཡང་སྟེར་མི་དགོས་པར་ བཟོས་ཡོད།
པདྨ་གཡང་འཛོམས་ཀྱིས་“ང་ཚོ་སློབ་གྲྭར་འགྲོ་བར་ཁྱིམ་ཚང་གིས་དངུལ་གཅིག་ཀྱང་གཏོང་མི་དགོས། ཕ་མས་ངའི་དཔེ་ཀློག་ལ་རྒྱབ་སྐྱོར་ཆེན་པོ་བྱེད་པས། ནར་སོན་རྗེས་ང་རང་དགེ་རྒན་ཞིག་བྱེད་འདོད་ཡོད”ཟེར།
 གསར་འགོད་པས་རྒྱུས་ལོན་བྱས་པ་ལྟར་ན། གནས་འདི་རུ་གྲང་ངར་ཆེ་ཞིང་དབྱང་དབུགས་ཀྱིས་མི་འདང་པས།  གནམ་གཤིས་ཧ་ཅང་སྡུག་པོ་རེད།  གྲང་རླུང་དང་ཁ་ཆར་ངེས་མེད་དུ་འབབ་པས།  དགུན་དུས་སུ་དགེ་སློབ་ཀྱི་ངོ་ལག་ལ་རྒྱུན་དུ་འཁྱགས་ཕྱིད་ཐེབས་ཀྱིན་ཡོད་པས། དགེ་སློབ་རྣམས་ཀྱི་བདེ་ཐང་ལ་ཁག་ཐེག་ཡོང་ཆེད།   སློབ་གྲྭས་“དགུན་གནང་རིང་ཞིང་དབྱར་གནང་ཐུང་པའི”ཐབས་ལམ་སྤྱད་དེ་ལོ་རེའི་སྤྱི་ཟླ༡༡པའི་ཟླ་འགོར་གནང་པ་བཏང་ནས།    ལོ་རྗེས་མའི་ཟླ་༣པའི་ཟླ་དཀྱིལ་དུ་སློབ་འགོ་ཚུགས་ཀྱིན་ཡོད་པ་དང་། ལོ་རེའི་སློབ་ཁྲིད་ཀྱི་དུས་ཚོད་ཀྱང་ཟླ༨ལས་མེད།
ཕུ་མ་བྱང་ཐང་ཤང་ཆ་ཚང་སློབ་ཆུང་དུ་སློབ་མ༡༠༥དང་། དགེ་རྒན༦ལས་མེད། མིག་སྔར་སློབ་གྲྭར་བོད་ཡིག་དང་། རྒྱ་ཡིག   དབྱིན་ཡིག  གྲངས་རིག  ཞབས་བྲོ།  མཛེས་རྩལ། རྩལ་སྦྱོང་བཅས་ཀྱིན་སློབ་ཚན་སློབ་ཁྲིད་ཡོད།  སློབ་ཚན་ཡོངས་རྫོགས་སློབ་ཁྲིད་བྱ་ཆེད། དགེ་རྒན་རེ་ནས་ལས་ཀ་དུ་མ་ཕྲག་ཏུ་ལེན་དགོས་བྱུང་། སློབ་གྲྭའི་དགེ་རྒན་འཆི་མེད་ཚེ་རིང་གིས་བཤད་རྒྱུར།“ང་ཚོ་ནམ་རྒྱུན་སློབ་ཁང་གཅིག་ནས་བུད་དེ་སློབ་ཁང་གཞན་ཞིག་ཏུ་འགྲོ་བ་དང་། སློབ་དེབ་གཅིག་བཞག་ནས་སློབ་དེབ་གཞན་དེ་འཛིན་དགོས་པས། གཟའ་འཁོར་རེར་མི་རེའི་ཕལ་ཆེར་དུས་ཚོད་༣༠རིང་གི་སློབ་ཚན་ཁྲིད་དགོས་”ཟེར།
　བཅར་འདྲིའི་ཁྲོད་གསར་འགོད་པས་ཤེས་གསལ་ལྟར་ན།   ཡུན་རིང་པོར་གྲང་རླུང་ཆེ་ཞིང་འགན་ཁུར་ལྕི་བའི་བྱ་བ་དང་ཁོར་ཡུག་གིས་འདི་གའི་དགེ་རྒན་དག་གི་མིག་དམར་པོ་དང་མཆུ་ཏོ་སྨུག་པོར་གྱུར་ཡོད་པ་དང་།  མི་མང་ཤོས་ལ་དྲེག་གྲུམ་གྱི་ནད་དང་།  སྙིང་ནད་བཅས་མཐོ་སྒང་རང་བཞིན་གྱི་ནད་རིགས་ཕོག་ཡོད་ཀྱང་། བྱིས་པ་རྣམས་ཀྱི་སློབ་གསོའི་ཆེད་དུ་མི་འགྱུར་དང་འཆི་མེད་ཚེ་རིང་ལྟ་བུའི་དགེ་རྒན་རབ་དང་རིམ་པས་ལས་རྐང་འདི་ནན་ཏན་གྱིས་སྲུང་ཡོད།
      གསར་འགོད་པས་དགེ་རྒན་འཆི་མེད་ཚེ་རིང་ལ་འདི་རུ་སློབ་ཁྲིད་བྱས་ནས་དཀའ་ཚེགས་ཆེ་སམ་ཞེས་དྲིས་པར། ཁོས་གཞུང་གཤིས་འཇམ་ལ་དགོད་འཛུམ་ཟོལ་མེད་ཅིག་བསྟན་ཞོར་བཤད་རྒྱུར།
“འདིར་བསྡད་དེ་གོམས་ཟིན།  ད་ལྟ་སེམས་ཁྲལ་ཆེ་ཤོས་ཉག་གཅིག་ནི་བྱིས་པ་རྣམས་ཀྱིས་འདི་རུ་དེ་ལས་ལྷག་པའི་ཤེས་བྱ་སྦྱོང་མི་ཐུབ་པ་དེ་རེད།  སློབ་གྲྭ་འདིར་ད་ཆ་ད་དུང་བྱིས་པ་རྣམས་ལ་དབྱིན་ཡིག་གི་ཆེད་ལས་དགེ་རྒན་མི་འདུག་པས་དབྱིན་ཡིག་སློབ་ཁྲིད་བྱེད་ཐུབ་མེད་”ཟེར།