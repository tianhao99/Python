གངས་ལྗོངས་བཙུན་པའི་གཟི་དཔལ།
ལོ་དུ་མའི་རིང་ལ།རྒྱལ་ཁབ་མང་པོ་ཞིག་གིས་མ་དངུལ་འབོར་ཆེན་བཏང་ནས་མཆིན་ནད་ལ་ཞིབ་འཇུག་དང་མཆིན་ནད་ལ་ཕན་པའི་སྨན་སྣ་གསར་གཏོད་བྱས་ཏེ་མི་འདོད་ནད་ཀྱིས་གཟིར་བའི་ནད་པ་རྣམས་བདེ་ཐང་ཅན་དུ་འགྱུར་བར་བརྩོན་ལེན་བྱེད་བཞིན་ཡོད་ལ་མདོ་དབུས་མཐོ་སྒང་སྟེང་འཚོ་བཞིན་པའི་བོད་རིགས་ཚོས་ཀྱང་སྔོན་གྱི་སྨན་གཞུང་གི་རྨང་གཞིའི་སྟེང་རང་གི་ཉམས་མྱོང་དང་ཚན་རིག་གི་ལག་ཆ་སྤྱད་དེ་རིན་ཐང་བྲལ་བའི་སྨན་མང་པོ་ཞིག་གསར་བཏོད་བྱེད་བཞིན་མཆིས།ད་ལོ་དགུང་ལོ་སོ་དགུ་ལ་སོན་པའི་འཇིགས་མེད་ཕུན་ཚོགས་ཀྱིས་ལོ་དུ་མའི་ལག་ལེན་དངོས་ཀྱི་སྨན་བཅོས་ཉམས་མྱོང་བརྒྱུད་ནས་མཆིན་ནད་སྣ་ཚོགས་ལ་གསོ་བཅོས་བྱེད་སྟངས་ཀྱི་ལྟ་བ་སྒེར་ཚུགས་ཤིག་གསར་སྤེལ་བྱས་ཏེ།ནད་པ་བརྒྱ་ཕྲག་མང་པོར་ལྷག་བསམ་དཀར་པོས་སྨན་གསོ་གང་ལེགས་བྱས་མཐར་ཁོའི་གསར་སྤེལ་གྱི་གསོ་བཅོས་བྱེད་སྟངས་དེར་ཕན་འབྲས་མངོན་གསལ་ཐོབ་སྟེ་རྒྱ་ཆེའི་མི་དམངས་མང་ཚོགས་ཀྱིས་རེབ་གོང་ཨ་ཁུ་སྨན་པ་ཞེས་དགའ་བསུའི་བསྔགས་བརྗོད་བྱེད་སའི་ཡུལ་དུ་གྱུར།
　འཇིགས་མེད་ཕུན་ཚོགས་ཀྱིས་ལོ་འགའི་སློབ་ཆུང་སྐབས་ཀྱི་ཤེས་བྱ་ཕྲན་ཙམ་སྦྱངས་རྗེས་རྒྱུ་རྐྱེན་མི་ཉུང་བ་ཞིག་གི་དབང་གིས་སློབ་གྲྭ་འགྲིམ་པའི་སྐལ་བ་མ་ལྡན་པར་ཕྱིར་རང་ཡུལ་དུ་ལོག་སྟེ་རྨོ་འདེབས་ཀྱི་ལས་ལ་གཉེར་བཞིན་བོད་ཡིག་ཀ་མད་སུམ་ཅུ་ལ་སྨོན་སེམས་ཀྱི་འགྲམ་ཆུ་ཤོར་ཏེ་རང་སྦྱོང་བྱེད་འདོད་ཀྱི་འདུན་པ་འགོག་ཐབས་བྲལ།སྤྱི་ལོ་༡༩༧༤ལོར་སྟེས་དབང་གིས་གོ་སྐབས་བཟང་པོ་ཞིག་དང་འཕྲད་དེ་ཐུན་རིན་རྫོང་གཉན་ཐོག་ཞང་གླུ་གཤོང་ཆེན་གྱི་རྐང་རྗེན་སྨན་པར་གྱུར་ཏེ་རྒྱ་གྲམ་དམར་པོ་རྟགས་ཅན་གྱི་སྨན་སྒམ་ཆུང་ཆུང་ཞིག་ལ་འབྲེལ་འདྲིས་ཀྱི་རྨུ་ཐག་དམ་པོར་སྦྲེལ་ཏེ་རང་ཉིད་འགྲོ་འདུག་ཆགས་གསུམ་གྱི་གྲོགས་མཆོག་ཏུ་གྱུར།
　༡༩༧༨ལོར་ཁོ་རང་མཚོ་སྔོན་ཞིང་ཆེན་འཕྲོད་བསྟེན་ཁང་གིས་བསྡུ་ལེན་བྱས་ཏེ་ཐམ་ཀ་དམར་པོས་བདེན་དཔང་བྱས་པའི་སྨན་པའི་གོ་མིང་དངོས་སུ་བྱིན་ཏེ་རང་ལ་དབང་བའི་ཡུལ་གྲུ་ཆུང་ཆུང་ཞིག་ནས་རང་ཉིད་ཀྱི་བློ་གྲོས་ནུས་པ་འདོན་སྤེལ་བྱེད་འགོ་ཚུགས།༡༩༨༡ལོར་གོང་རིམ་འབྲེལ་ཡོད་སྡེ་ཁག་གི་བཀོད་སྒྲིག་ལྟར་ཁོ་རང་རྫོང་བོད་སྨན་ཁང་དུ་ལས་གནས་སྤར་ཏེ་རང་ཞིང་དུ་སྙན་གྲགས་ཆེ་བའི་སྨན་པ་གྲགས་ཅན་དབྱིག་གཉེན་མཆོག་སློབ་དཔོན་དུ་བསྟེན་ནས་བོད་ལུགས་གསོ་རིག་གི་སྨན་སྦྱོར་ལག་ལེན་དང་རིགས་པའི་གཞུང་ལུགས་ལ་ཟས་བརྗེད་གཉིད་བཅགས་ཀྱིས་སྦྱང་གཉེར་བྱེད་འགོ་ཚུགས།དེ་ནས་བཟུང་འཇིགས་མེད་ཕུན་ཚོགས་ཀྱིས་བོད་ལུགས་གསོ་རིག་གི་ཁྱད་ཆོས་དང་ལྐོག་གྱུར་རང་བཞིན་གྱི་གསང་བ་རྟོགས་འདོད་ཀྱི་སྔོན་འགྲོའི་ཀུན་སློང་སྐྱེས་ཏེ་མི་ཚེ་གཅིག་གི་དལ་འབྱོར་ལུས་རྟེན་བོད་ལུགས་གསོ་རིག་སྟེང་སྦྱིན་ཕོད་པའི་སྙིང་སྟོབས་ཤིག་གི་ལམ་ཕྲན་བསྙེགས།
　འཛམ་གླིང་ཡང་རྩེར་གནས་པའི་བསིལ་ལྡན་ཁ་བའི་ལྗོངས་འདིར་སྤྱི་ལོའི་སྔོན་དུས་ནས་བཟུང་སྨན་ཞེས་པའི་ཐ་སྙད་འདི་བྱུང་བ་མ་ཟད།དོན་དངོས་སུ་འགྲོ་བ་མིའི་རིགས་ཀྱི་ལུས་ལ་ཐོག་མ་ཉིད་ནས་ལྷན་སྐྱེས་སུ་གྲུབ་པའི་རྒྱུ་དུག་ལས་སྐྱེས་པའི་རླུང་མཁྲིས་བད་ཀན་གསུམ་གྱི་ནད་དང་ཕྱི་རྐྱེན་སྣ་ཚོགས་ཀྱིས་གཙེས་པའི་ཟུག་རྔུ་དང་དུས་ཡུན་རིང་བོར་འཐབ་རྩོད་བྱས་པའི་ཉམས་མྱོང་ཕུན་སུམ་ཚོགས་པོ་རྣམས་ཕྱོགས་སྡོམ་བྱས་ཏེ་ནད་རིགས་འཇོམས་པའི་སྨན་སྦྱོར་ལག་ལེན་གྱི་རིག་པ་ཞིག་ཆགས་པ་དང་ལྷག་པར་དུ་གངས་ཅན་ཡུལ་འདིར༂འཁྲུངས་པའི་བྷོཊའི་སྐུ་རྒྱལ་བླ་སྨན་དུང་གི་ཐོར་ཅོག་ནས་བཟུང་སྟེ་རྗེས་འཛིན་གསོ་བ་རིག་པའི་འཆད་ཉན་དལ་འགྲོའི་རྒྱུན་བཞིན་བརྩོན་པ་བྱས་ཏེ་བོད་ལུགས་གསོ་རིག་འདི་ཉིད་ཡར་ངོའི་ཟླ་བཞིན་འཕེལ་རྒྱས་སུ་འགྲོ་བའི་སྐབས་དེར།འཇིགས་མེད་ཕུན་ཚོགས་མཆོག་གིས་ཀྱང་བོད་ལུགས་གསོ་རིག་ལ་བཅོལ་བའི་དད་འདུན་དགོས་མཁོ་ཞིག་གམ་རང་ཉིད་ཀྱི་རྒྱང་རིང་བོའི་དམིགས་ཡུལ་དེ་མངོན་འགྱུར་བྱེད་ཆེད་འཇིག་རྟེན་གྱི་ཟིང་ཟིང་གི་འཚོ་བ་རྒྱབ་ཏུ་བསྐྱུར་ནས་རོང་བོ་དགོན་པར་རབ་ཏུ་བྱུང་སྟེ་ངུར་སྨྲིག་ཆོས་གོས་མནབས་པའི་གྲྭ་བཙུན་ཕལ་བ་ཞིག་གི་འཚོ་བ་རོལ།