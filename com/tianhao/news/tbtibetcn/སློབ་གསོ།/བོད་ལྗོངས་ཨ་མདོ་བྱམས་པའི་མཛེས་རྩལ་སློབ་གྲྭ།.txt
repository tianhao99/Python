བོད་ལྗོངས་ཨ་མདོ་བྱམས་པའི་མཛེས་རྩལ་སློབ་གྲྭ།
སློབ་མའི་བརྩམས་ཆོས་--མར་བ་ལོ་ཙཱ་བ། སློབ་མ་ཚོས་བོད་ཀྱི་ཐང་ཀ་འབྲི་བཞིན་པ།   བོད་ཀྱི་མཛེས་རྩལ་ཆེད་གཉེར་སློབ་གྲྭ་འདི་ཨ་མདོ་ནས་སྐུ་འཁྲུངས་པའི་བོད་ཀྱི་ལྷ་རིས་པ་གྲགས་ཅན་ཨ་མདོ་བྱམས་པ་ལགས་ཀྱི་བཞེད་དགོངས་ལྟར་༡༩༩༩ལོར་ལྷ་སར་བཙུགས་པའི་སྒེར་གཉེར་བྱས་པའི་སློབ་གྲྭ་ཞིག་ཡིན་ཞིང་།   ༢༠༠༢ལོར་ཨ་མདོ་བྱམས་པ་ལགས་སྐུ་གཤེགས་རྗེས། ཁོང་གི་སློབ་མ་མཆོག་ཏུ་གྱུར་བ་རྒན་སྤེན་པ་ཚེ་རིང་ལགས་ཀྱིས་སློབ་གྲྭའི་གཙོ་འགན་བཞེས་ཤིང་། སྒེར་སེམས་མེད་པའི་སྒོ་ནས་སྤྱིར་རང་མི་རིགས་ཀྱི་རིག་གནས་དང་། སྒོས་སུ་རྒན་བྱམས་པ་ལགས་ཀྱི་ཕྱག་རྒྱུན་འདི་ཉིད་བསྲེ་སླད་མེད་པའི་སྒོ་ནས་མ་ཉམས་གོང་སྤེལ་དང༌། ཉམས་པ་སླར་གསོའི་ཐད་སྔ་རྗེས་སུ་སློབ་མ་འགའ་ཞིག་ལ་སློབ་ཐོན་ལག་ཁྱེར་གནང་བ་དང༌། ད་ལྟའང་མདོ་དབུས་ཁམས་གསུམ་དང་རྒྱ་རིགས་ཀྱི་སློབ་མ་སུམ་ཅུ་ལ་ཉེ་བ་བསྡུས་ཏེ་སློབ་གྲྭ་འདི་སྐྱོང་བཞིན་ཡོད།       སྤྱིར་བོད་ཀྱི་སྲོལ་རྒྱུན་ཐང་གའི་རི་མོའི་འབྲི་སྲོལ་རྣམ་གྲངས་ལ།      སྨན་ལུགས།   མཁྱེན་ལུགས། སྒར་ལུགས། སྨན་གསར། སྒར་གསར། འབྲི་ལུགས། ཨེ་བྲིས། ཁམས་བྲིས་སོགས་ཡོད་པའི་ནང་ནས་དུས་རབས་ཉི་ཤུ་པའི་སྐབས་ཀྱི《ཨ་མདོ་བྱམས་པའི་ལུགས》ཞེས་པའི་རི་མོ་གསར་གཏོད་པ་རྒན་བྱམས་པ་ལགས་ཀྱི་རི་མོ་ནི་པར་བརྒྱབ་པ་དང་འདྲ་བས་སྐད་གྲགས་གང་སར་ཁྱབ་ཡོད།   བོད་རང་ཉིད་ཀྱི་ཐུན་མོང་མ་ཡིན་པའི་ཐིགས་དང་ཆ་ཚད་གཞིར་བཞག་སྟེ།    རང་གི་རི་མོའི་ཁྱད་ཆོས་དམིགས་བསལ་ཅན་ཞིག་གསར་སྤེལ་གནང་བར་བརྟེན་བོད་ཀྱི་རི་མོའི་བྱ་གཞག་འཕེལ་རྒྱས་ཐད་སྐུལ་འདེད་ཤུགས་ཆེན་ཐེབས་ཡོད།