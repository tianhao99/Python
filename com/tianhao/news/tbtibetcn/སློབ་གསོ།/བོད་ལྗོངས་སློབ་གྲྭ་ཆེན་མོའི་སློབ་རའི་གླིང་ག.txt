བོད་ལྗོངས་སློབ་གྲྭ་ཆེན་མོའི་སློབ་རའི་གླིང་ག
བྱ་དངོས་གང་ཡིན་ཡང་དེ་ལ་མཛེས་སྡུག་གི་ཆ་ཤས་རྫོགས་མཐའ་བྲལ་བ་བཞིན། བོད་ལྗོངས་སློབ་གྲྭ་ཆེན་མོར་མཚོན་ན་ཡང་ཕྱི་ནང་ཀུན་གྱི་ཡུལ་ལྗོངས་ཀྱི་བཀོད་པ་ཕུན་སུམ་ཚོགས་པ་ལས་སློབ་རའི་ནང་གི་གླིང་ག་དེ་ནི་ཁོང་གི་རྒྱན་ཆ་ཐུན་མོང་མ་ཡིན་པ་ཞིག་ཏུ་གྱུར་འདུག་ལ། ད་ལྟ་མཛེས་སྡུག་གི་གླིང་ག་འདིར་དབྱར་གཞུང་ལྟ་བུའི་ལྗང་མདོག་གི་ནེམ་ཤ་དང་།ཁུ་བྱུག་གི་གྲེ་འགྱུར།ཁྲ་ཚོམ་གྱི་མེ་ཏོག་གི་འཛུམ་རིས་དང་དེ་ལ་འཁོར་བའི་རྐང་དྲུག་གི་འཕུར་ལྡིང་སོགས་མིག་དབང་འགུག་པའི་རང་བྱུང་གི་མཛེས་རིས་དེ་དག་དུས་ཀྱི་དབང་གིས་གཞན་ཏུ་ཆས་ན་ཡང་།ལྗང་མདོག་གི་གསོན་ཤིང་དང་གྲལ་དག་པའི་ལམ་བུ།སེར་མདོག་གི་ལོ་མ།བྱེའུ་ཆུང་གི་དྲུག་འགྱུར་སོགས་ཀྱིས་ལྷིང་འཇགས་ཀྱི་ཁོར་ཡུག་འདི་ལ་གསོན་ཉམས་ཀྱི་བྲོ་བ་མཆོག་ཏུ་བསྩལ་ཡོད་པས།གནས་འདིར་དགུན་གཞུང་ཡིན་ཡང་དབྱར་གཞུང་ལྟ་བུའི་ཞིམ་མངར་གྱི་བྲོ་བ་ངོ་མ་ཞིག་ལྷོད་ཀྱིས་མྱོང་ཆོག་ལ།ད་དུང་མི་རིགས་ཀྱི་ལས་དོན་ལ་ཐུགས་ཁུར་ཟབ་ཅིང་དུས་རྒྱུན་གྱི་སློབ་སྦྱོང་ལ་བྲེལ་བ་ཆེ་བའི་དགེ་གྲོགས་རྣམས་སྐབས་འགར་གནས་འདིར་ཡོང་སྟེ།ལུས་དང་སེམས་ཀྱི་ངལ་དུབ་མ་ལུས་རྩེད་འཇོ་དང་སློབ་གཉེར་སྦྲགས་པའི་ཀློང་ནས་ཕར་ལ་བསྐྱལ་ཞིང་།ནམ་མཁའ་དང་ས་གཞིའི་བར་ནས་མཇལ་འཛོམས་ནི་ཆེས་ཡིད་དུ་འོང་པའི་བརྩེ་ཞགས་ཤིག་ཏུ་བསམ་བཞིན་ལྷང་འཇགས་ཀྱི་གླིང་ག་འདི་ནས་སློབ་གྲོགས་ཕན་ཚུན་བར་མཛེས་སྡུག་ལྡན་པའི་ཕུགས་འདུན་གྱི་གླེང་མོ་སྣ་ཚོགས་བྱས་མྱོང་ཡོད་ཕྱིར། གླིང་ག་འདི་ནི་བོད་ལྗོངས་སློབ་གྲྭ་ཆེན་མོའི་ལོ་རྒྱུས་ཀྱི་གར་སྟེགས་སྟེང་མཚར་སྡུག་ལྡན་པའི་གཟི་བརྗིད་ཀྱི་དཔང་བོ་ཞིག་སྟེ།སློབ་བུ་ཁྲི་ཕྲག་མང་པོའི་མ་འོངས་འདུན་ལམ་ལ་ཁ་ལོ་བསྒྱུར་བའི་དྭངས་གསལ་གྱི་སྒྲོན་མེ་ལྟ་བུ་ཞིག་ཏུ་གྱུར་ཡོད་དོ།།