བོད་ལྗོངས་ཀྱིས་མཐོ་འབྲིང་གི་སློབ་ཚན་བཅོས་བསྒྱུར་བྱེད་འགོ་བརྩམས་པ།
ནང་ལོགས་སུ་མཐོ་འབྲིང་གི་སློབ་ཚན་བཅོས་བསྒྱུར་བྱས་ནས་ལོ་དུ་མ་འགོར་ཡོད་ཅིང་།ཐེངས་འདིའི་བཅོས་བསྒྱུར་ནི་བོད་ལྗོངས་ལ་མཚོན་ན་ཐོག་མའི་ཚོད་ལྟ་ཙམ་ཡིན། དེང་སྐབས། ལྗོངས་ཡོངས་ཀྱི་སློབ་གྲྭ་ཁག་གི་མཐོ་འབྲིང་གི་ལོ་རིམ་དང་པོས་སྔ་གཞུག་ཏུ་སློབ་འགོ་ཚུགས་ཤིང་། དེ་ནི་ད་ལོའི་སྟོན་དུས་ནས་བཟུང་བོད་ལྗོངས་ཀྱིས་མཐོ་འབྲིང་གི་སློབ་ཚན་བཅོས་བསྒྱུར་དངོས་སུ་བྱེད་འགོ་བརྩམས་པ་ཡིན་ལ། ལྗོངས་ཡོངས་ཀྱི་མཐོ་འབྲིང་སློབ་གྲྭ་ཁག་གིས་ཀྱང་དུས་གཅིག་ཏུ་ལག་བསྟར་བྱས་པ་རེད། 
     བོད་ལྗོངས་མཐོ་འབྲིང་གི་སྐབས་གསར་བའི་སློབ་ཚན་བཅོས་བསྒྱུར་ལས་དོན་གྱི་བླང་བྱ་ལྟར། མཐོ་འབྲིང་གི་སློབ་ཚན་དེ་ཉིད་འདེམས་སྦྱོང་སློབ་ཚན་དང་ངེས་སྦྱོང་སློབ་ཚན་གཉིས་ཀྱིས་གྲུབ་ཡོད་ཅིང་། སློབ་མ་རྣམས་ཀྱིས་མཐོ་འབྲིང་གཉིས་པའི་སྐབས་སུ་རང་ཉིད་ཀྱི་དགའ་ཕྱོགས་ལྟར་སློབ་ཚན་བདམས་ཆོག་པ་ཡིན། དུས་མཚུངས་སུ་སློབ་ཚན་བཀོད་སྒྲིག་ཀྱང་སློབ་ཆེན་དང་འདྲ་བར་སློབ་དུས་སྐར་འགོད་ལམ་ལུགས་ལག་བསྟར་བྱས་ཏེ། སློབ་ཚན་གང་འདྲ་ཞིག་འདེམས་སྦྱོང་བྱས་ན་ཡང་། སློབ་དུས་ཀྱི་སྐར་གྲངས་ངེས་པར་དུ་༡༤༤ལོན་ན་མ་གཏོགས་སློབ་མཐར་ཕྱིན་མི་ཐུབ་པ་ཡིན།