དཔའ་རིས་རྫོང་མཆོད་རྟེན་ཐང་སློབ་གྲྭའི་མཚམས་སྦྱོར་མདོར་བསྡུས།
མཆོད་རྟེན་ཐང་སློབ་གྲྭ་ནི་གསར་དུ་བཙུགས་པའི་ལོ་དགུའི་འགན་བབས་སྐད་གཉིས་ཁྲིད་པའི་སློབ་གྲྭ་ཞིག་ཡིན།སློབ་གྲྭར་ད་ལྟ་འཛིན་གྲྭ༡༩ཡོད་པ་དང་།སློབ་མ༧༢༢ཡོད།དེའི་ནང་དུ་དམའ་འབྲིང་གི་སློབ་མ༥༢༢ཡོད་ལ་གྲངས་ཉུང་མི་རིགས་སློབ་མ༢༧༦ཡོད།སློབ་ཆུང་སློབ་མ༢༠༠ཡོད་པ་དང་།གྲངས་ཉུང་མི་རིགས་སློབ་མ༡༣༡ཡོད།དགེ་རྒན༥༨ནང་དགེ་རྒན་མོ༢༨དང་གྲངས་ཉུང་མི་རིགས་དགེ་རྒན༣༤ཡོད།       ཉེ་བའི་ལོ་འགའི་ནང་སློབ་གྲྭའི་དམའ་འབྲིང་གི་སྦྱངས་འབྲས་ནི་རྫོང་ཡོངས་ཀྱི་ཨང་དང་པོ་ཡིན།
       རིམ་པ་སོ་སོའི་འགོ་ཁྲིད་དང་སྤྱི་ཚོགས་ཡོངས་ཀྱི་ཐུགས་ཁུར་གནང་བའི་འོགསློབ་གྲྭའི་དགེ་སློབ་ཡོངས་ཀྱི་ཧུར་བརྩོན་བྱས་པས་༢༠༠༥ལོར་༼སློབ་རའི་ཁོར་ཡུག་སྲུང་སྐྱོབ་མིག་དཔེ་སློབ་གྲྭ་༽ཞེས་པ་པ་དང་།༢༠༠༦ལོར་༼གྲོང་ཁྱེར་རིམ་པའི་སློབ་དཔྱོད་སྔོན་ཐོན་ཅན་གྱི་སྡེ་ཁག༽ཞེས་པའི་མཚན་སྙན་ཐོབ།སྔར་གཞུག་ཏུ་ལོ་བཞི་ཡི་རིང་ལ་བསྟུད་མར་༼དཔའ་རིས་བོད་རང་སྐྱོང་རྫོང་གི་སྦྱངས་འབྲས་ཕུལ་བྱུང་སྡེ་ཁག་༽ཞེས་པའི་བྱ་དགའ་ཐོབ།
      སློབ་གྲྭའི་འགོ་ཁྲིད་རྣམས་ཀྱིས་སློབ་གསོའི་སྤུས་ཚད་ལ་གཙིགས་ཆེན་དུ་བཟུང་ནས།སློབ་གསོའི་འདུ་ཤེས་འགྱུར་ལྡོག་ཐད་ཧུར་བརྩོན་དང་གཟབ་ནན་ངང་བསླབ་ཚན་གསར་བ་བཅོས་བསྒྱུར་བྱས།ནུས་ཤུགས་ཡོད་དགུས་སློབ་གསོ་དང་སློབ་ཁྲིད་ཀྱི་ཆུ་ཚད་ཇེ་མཐོར་བཏང་།སྔར་ལས་ལྷག་པར་བོད་ཡིག་སློབ་ཁྲིད་ལ་མཐོང་ཆེན་བྱས་ནས།ལོ་རིམ་དང་པོ་ནས་ལོ་རིམ་དྲུག་པའི་བར་བོད་ཡིག་སློབ་ཁྲིད་བཀོད་སྒྲིག་བྱས་ཡོད།ཨ་དཀོན་རིན་པོ་ཆེ་མཆོག་གིས་རོགས་སྐྱོབ་གནང་པའི་འཛིན་གྲྭ་དེ་གཉིས་ལ་དགེ་རྒན་ཕུལ་བྱུང་ཅན་བདམས་ནས་སློབ་ཁྲིད་བྱེད་དུ་བཅུག
     དགེ་རྒན་རྣམས་ཀྱིས་སློབ་ཁྲིད་ཀྱི་བརྒྱུད་རིམ་ལ་བཅོས་སྒྱུར་བཏང་བ་དང་སློབ་མའི་ཡོན་ནུས་ལ་མཐོང་ཆེན་བྱས་ནས་གཙོ་བོར་སློབ་མའི་འབྲི་ཀློག་དང་ཐོས་བསམ་སྒོམ་གསུམ་ཐད་སྦྱོང་ངརྡར་བཏང་བས།སློབ་མས་སློབ་སྦྱོང་གི་སྤྲོ་སྣང་མཐོ་རུ་སོང་བ་དང་།སྦྱངས་འབྲས་ཡང་དབྱར་མཚོ་རྒྱས་པ་བཞིན་ལོ་རེ་ནས་ལོ་རེ་ཇེ་བཟང་དུ་སོང་།དེ་དང་བསྟུན་ནས་སློབ་གྲྭ་རུ་སྐོར་བྲོ་དང་།བོད་རྩོམ་འབྲི་བ།བོད་སྐད་བཤད་པ།གཏམ་རྒྱུད་བཤད་པ།རིག་རྩལ་སོགས་འགྲན་སྡུར་གྱི་བྱེད་སྒོ་སྣ་ཚོགས་སྤེལ་ནས་སློབ་མའི་ཡོན་ནུས་ཕྱོགས་ཀུན་ནས་ཇེ་མཐོར་སོང་ཡོད།
སློབ་གྲྭ་རུ་སྤེལ་བའི་བྱ་འགུལ་ཚང་མར་མི་རིགས་ཀྱི་ཁྱད་ཆོས་འབུར་དུ་ཐོན་ཡོད་པ་མ་ཟད།དམངས་སྲོལ་གྱི་བྲོ་བ་ཡང་ཁེངས་ཡོད།༢༠༠༨ལོ་ནས༢༠༠༩ལོར་བོད་ཡིག་འཛིན་གྲྭའི་སློབ་མས་ཕུལ་དུ་བྱུང་བའི་སྦྱངས་འབྲས་ཀྱིས་དཔའ་རིས་མི་རིགས་སློབ་འབྲིང་དུ་རྒྱུགས་འཕྲོད་པས།དཔའ་རིས་མི་རིགས་སློབ་འབྲིང་གི་འགོ་ཁྲིད་དང་དགེ་སློབ་ཡོངས་ཀྱིས་སློབ་མ་འདི་དག་ལ་བསྟོད་བསྔགས་ཀྱིས་སྦྲང་ཆར་གཏོར།
                                 
         སློབ་གྲྭས་སློབ་མ་ཕུལ་བྱུང་ཅན་དུ་གསོ་སྐྱོང་བྱེད་པ་དང་།དགེ་རྒན་རྣམས་ལ་གྲུབ་འབྲས་ཡག་པོ་ཐོབ་པ།སློབ་གྲྭའི་སློབ་གསོ་དང་སློབ་ཁྲིད་གོང་འཕེལ་དུ་འགྲོ་བའི་འདུ་ཤེས་གཞིར་བཟུང་ནས་སློབ་གྲྭའི་སྒྲིག་ལམ་ཆ་ཚང་དུ་བཙུགས་པ་མ་ཟད།དོན་སྙིང་ལྡན་པའི་སློབ་གསོའི་བྱེད་སྒོ་འདྲ་མིན་སྣ་ཚོགས་སྤེལ་ནས།གྲོང་བརྡལ་གསར་བ་འཛུགས་བསྐྲུན་དང་སྤྱི་ཚོགས་རང་ལུགས་ཀྱི་འཆམ་མཐུན་སྤྱི་ཆོགས་གསར་སྤེལ་ཀྱི་སླད་དུ་འབད་བརྩོན་ཧུར་ཐག་བྱེད་རྒྱུ་ཡིན།
      ༼དཔའ་རིས་བོད་རང་སྐྱོང་རྫོང་སྐད་གཉིས་སློབ་གསོའི་ཕྱོགས་སྟོན༽ཞེས་པའི་དཔེ་ཆར་ཟུར་ལྟ་བྱས་ནས་བསྒྱུར་སྒྲིག་བྱས་པ།།