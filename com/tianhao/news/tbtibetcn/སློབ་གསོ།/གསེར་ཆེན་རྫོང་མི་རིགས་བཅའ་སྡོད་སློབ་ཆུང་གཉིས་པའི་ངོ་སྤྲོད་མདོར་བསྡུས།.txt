གསེར་ཆེན་རྫོང་མི་རིགས་བཅའ་སྡོད་སློབ་ཆུང་གཉིས་པའི་ངོ་སྤྲོད་མདོར་བསྡུས།
གསེར་ཆེན་རྫོང་མི་རིགས་བཅའ་སྡོད་སློབ་ཆུང་གཉིས་པ།
མཚོ་ལྷོ་ཁུལ་གསེར་ཆེན་རྫོང་མི་རིགས་བཅའ་སྡོད་སློབ་ཆུང་གཉིས་པ་ནི༢༠༠༨ལོའི་ཟླ༧པར་འཛུགས་སྐྲུན་ལས་མགོ་བརྩམས་ཤིང་། ༢༠༠༩ལོའི་ཟླ༨པར་ལེགས་འགྲུབ་བྱུང་བའི་བཅའ་སྡོད་ལམ་ལུགས་ཀྱི་རྫོང་གཏོགས་མི་རིགས་སློབ་ཆུང་ཞིག་ཡིན་ལ། ཆབ་ཆ་གྲོང་རྡལ་རྨ་ཆུ་ལྷོ་ལམ་གྱི་སྒོ་རྟགས༡༧༦པར་ཆགས་ཡོད། 
        སློབ་གྲྭའི་སྤྱིའི་རྒྱ་ཁྱོན་ལ་རྨི་གྲུ་བཞི་མ༣༠༦༥༡ཡོད་པ་དང་། འཛུགས་སྐྲུན་རྒྱ་ཁྱོན་ལ་རྨི་གྲུ་བཞི་མ༡༢༤༥༠ཡོད། གསར་བཞེངས་སློབ་ཁྲིད་ཐོག་ཁང་ལ་རྨི་གྲུ་བཞི་མ༢༨༨༥.༢༡ཡོད་པ་དང་སློབ་ཁྲིད་ཐོག་ཁང་རྙིང་བར་རྨི་གྲུ་བཞི་མ༢༣༠༠ཡོད། སློབ་མའི་ཟ་ཁང་ལ་རྨི་གྲུ་བཞི་མ༡༡༦༤.༦༤ཡོད་ལ་ཕོའི་མལ་ཁང་ལ་རྨི་གྲུ་བཞི་མ༢༨༥༤.༩དང་མོའི་མལ་ཁང་ལ་རྨི་གྲུ་བཞི་མ༢༩༡༤.༠༣ཡོད། སློབ་གྲྭའི་འཛུགས་སྐྲུན་ཡོངས་སུ་ཁྱོན་བསྡོམས་སྒོར་ཁྲི་༢༠༨༥.༣༥བཏང་བ་རེད།  
       སློབ་གྲྭ་འདི་གར་ད་ལྟ་འཛིན་གྲྭ༢༠དང་སློབ་མ༡༡༦༩ཡོད་ལ། སློབ་མའི་ཡོང་ཁུངས་ནི་རིག་སྨོན་དང་ཆོས་རྗེ། ཨེར་སྟི། ཆབ་ཆ་བཅས་ཞིང་གྲོང་བཞི་ཡི་ལོ་རིམ༤ནས༦པའི་སློབ་བུ་ཡིན་ཞིང་། སློབ་མ་ཡོད་ཚད་ཞག་སྡོད་བྱེད་བཞིན་ཡོད་པ་རེད། སློབ་གྲྭར་དགེ་བཟོ་བ༡༣༡ཡོད་ལ་སློབ་ཁྲིད་བྱེད་བཞིན་པའི་དགེ་རྒན༧༦ཡོད། དེ་ལས་མཐོ་རིམ་གོ་མིང་ཅན༢དང་འབྲིང་རིམ་གོ་མིང་ཅན༧༡། དམའ་རིམ་གོ་མིང་ཅན༡༡བཅས་ཡོད་ལ། དངོས་གཞིའི་སློབ་གཉེར་བརྒྱུད་རིམ་ཅན༢༦དང་ཆེད་མཐོའི་སློབ་གཉེར་བརྒྱུད་རིམ་ཅན༥༥།  ཆེད་འབྲིང་སློབ་གཉེར་བརྒྱུད་རིམ་ཅན༣བཅས་དགེ་རྒན་གྱི་སློབ་གཉེར་བརྒྱུད་རིམ་གྱི་ཚད་ལྡན་ཡིན་ཚད༡༠༠%ཡིན།  
        རྒྱའི་སྐད་ཡིག་དང་དབྱིན་ཡིག་ཕུད་གཞན་པའི་བསླབ་བྱ་ཚང་མ་མ་སྐད་ཀྱི་ལམ་ནས་སློབ་ཁྲིད་བྱེད་བཞིན་ཡོད་ཅིང་། བཀག་སྡོམ་རང་བཞིན་གྱི་དོ་དམ་རྣམ་པ་སྤྱད་ཡོད་ལ། སློབ་གྲྭའི་དཔེ་མཛོད་ཁང་དང་སྨན་ཁང་། ཟ་ཁང་། མལ་ཁང་། སློབ་ཁང་བཅས་ཀྱི་ཆ་རྐྱེན་བཟང་ཞིང་ཁོར་ཡུག་ལེགས་པས། སློབ་མའི་ཕྱོགས་ཡོངས་ཀྱི་འཕེལ་རྒྱས་ལ་མཐུན་རྐྱེན་ལེགས་པོ་བསྐྲུན་འདུག
དགེ་སློབ་ཡོངས་ནས་སྤྱི་ཚོགས་རིང་ལུགས་ཀྱི་སློབ་སྒྲུབ་ཁ་ཕྱོགས་རྒྱུན་འཁྱོངས་དང་ཕྱོགས་ཡོངས་ནས་ཚན་རིག་གི་འཕེལ་རྒྱས་ལྟ་བ་དངོས་འབེབས་བྱེད་པ། སློབ་གསོ་ལེགས་ཤིང་མགྱོགས་པའི་ངང་འཕེལ་རྒྱས་འབྱུང་བ་མངོན་འགྱུར་བྱེད་པ་སྤྱིའི་དམིགས་འབེན་དུ་བཟུང་སྟེ། ཁྲིམས་བརྟེན། ཚད་ལྡན། བདེ་འཇགས། སྤུས་ལེགས།  འཆམ་མཐུན་ནི་སློབ་སྒྲུབ་གྱི་འདུ་ཤེས་ཡིན་ལ། མི་གཞི་རྩར་འཛིན་པ་དང་དོ་དམ་དམ་འཛིན། སློབ་གསོ་ནན་འཛིན། ཞབས་ཞུ་ཞིབ་འཛིན་བྱེད་པ་བྱ་བའི་བསམ་ཕྱོགས་སུ་ཆགས་ཤིང་། གཞུང་དྲང་དང་། འཆམ་མཐུན། འབད་བརྩོན། གསར་གཏོད་ནི་སློབ་གྲྭའི་གདམ་ཚིག་ཏུ་བྱས་ཐོག དཔལ་ཡོན་དང་། སྤྱི་སེམས། བདེན་འཚོལ། ལས་བཀུར་བཅས་ཀྱི་སློབ་སྲོལ་རྒྱུན་འཁྱོངས་བྱས་ནས་སློབ་མ་འཕེལ་རྒྱས་དང་། དགེ་རྒན་འཕེལ་རྒྱས། སློབ་གྲྭ་འཕེལ་རྒྱས་གཏོང་བར་ཧུར་བརྩོན་བྱས་ཏེ། ཁྱིམ་བདག་སེམས་བདེ་བ། སློབ་མ་ཡིད་སྤྲོ་བ། དགེ་རྒན་སེམས་ཆགས་པ། སྤྱི་ཚོགས་ཡིད་ཚིམ་པའི་ཚད་ལྡན་གྱི་མི་རིགས་སློབ་གྲྭ་ཞིག་ཏུ་འཛུགས་སྐྲུན་བྱེད་པར་བརྩོན་ལེན་བྱེད་བཞིན་ཡོད་པ་རེད།
　　འབྲེལ་གཏུག་ཁ་པར༠༩༧༤—༨༥༡༠༩༩༧