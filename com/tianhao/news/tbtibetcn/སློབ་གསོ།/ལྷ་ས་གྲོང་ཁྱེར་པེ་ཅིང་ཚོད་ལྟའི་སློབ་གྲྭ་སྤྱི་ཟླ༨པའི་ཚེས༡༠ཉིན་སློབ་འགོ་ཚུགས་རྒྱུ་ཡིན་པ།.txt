ལྷ་ས་གྲོང་ཁྱེར་པེ་ཅིང་ཚོད་ལྟའི་སློབ་གྲྭ་སྤྱི་ཟླ༨པའི་ཚེས༡༠ཉིན་སློབ་འགོ་ཚུགས་རྒྱུ་ཡིན་པ།
གསར་འགོད་པས་པེ་ཅིང་ཚོད་ལྟའི་སློབ་གྲྭའི་སྒྲིག་ཆས་ཉོ་སྒྲུབ་ཆེད་ལས་ལས་དོན་ཚོགས་ཆུང་གི་རྡོག་འགྲོལ་ཚོགས་འདུ་ཐེངས་དང་པོའི་ཐོག་ནས་ཤེས་རྟོགས་བྱུང་བར། ད་ལོའི་སྤྱི་ཟླ༨པའི་ཚེས༡༠ཉིན། པེ་ཅིང་གྲོང་ཁྱེར་གྱིས་བོད་སྐྱོར་ཨར་སྐྲུན་བྱས་པའི་ལྷ་ས་གྲོང་ཁྱེར་པེ་ཅིང་ཚོད་ལྟའི་སློབ་གྲྭ་དངོས་སུ་སློབ་འགོ་ཚུགས་རྒྱུ་ཡིན་པ་རེད།  ཚོགས་འདུའི་ཐོག ལྷ་ས་གྲོང་ཁྱེར་སློབ་གསོ་བསྒྱུར་བཅོས་གཞུང་ལས་ཁང་གིས་པེ་ཅིང་ཚོད་ལྟའི་སློབ་གྲྭ་སྐྲུན་པའི་གཞི་རྩའི་གནས་ཚུལ་ངོ་སྤྲོད་གནང་བ་དང་། པེ་ཅིང་ཆེད་མཁས་ཚོགས་པས་འབྲེལ་ཡོད་ཀྱི་སློབ་འཁྲིད་དང་སྒྲིག་ཆས་དགོས་མཁོའི་གནད་དོན་འདྲི་ཞིབ་གནང་ཡོད་པ་རེད། པེ་ཅིང་བོད་སྐྱོར་བཀོད་འདོམས་པུའུ་ཡི་བཀོད་འདོམས་གཞོན་པ་ཧུའུ་ཝེན་ཀང་གིས། པེ་ཅིང་སློབ་གསོ་ཨུ་ཡོན་ལྷན་ཁང་གི་ཆེད་མཁས་ཚོགས་པས་མྱུར་དུ་འབྲེལ་ཡོད་ཀྱི་ཆ་འཕྲིན་ཕྱོགས་བསྡུས་བྱས་ནས། ལྷ་སའི་ཕྱོགས་ཁག་དང་མཐུན་སྦྱོར་བྱས་ཏེ། མགྱོགས་མྱུར་ངང་དཔྱད་དཔོག་གི་བསམ་འཆར་བསྡུ་ལེན་བྱེད་དགོས་པ་དང་། སྒྲིག་ཆས་ཉོ་སྒྲུབ་ཀྱི་ཚད་གཞི་དེ་ཆ་ཚང་བ་དགོས་ལ་བོད་ལྗོངས་ས་ཁུལ་ཀྱི་འབྲེལ་ཡོད་ཀྱི་ཚད་གཞི་ལས་མཐོ་བ་ཡོད་པ་བྱས་ཏེ། པེ་ཅིང་ཚོད་ལྟའི་སློབ་གྲྭའི་མཁྲེགས་ཆས་ཀྱི་ཆ་རྐྱེན་དེ་སྔོན་ཐོན་ཀྱི་ཆུ་ཚད་དང་ལྡན་པ་ཞིག་བརྩོན་ལེན་བྱེད་དགོས། དུས་མཚུངས། ལྷ་ས་གྲོང་ཁྱེར་སློབ་གསོ་ལུས་རྩལ་ཅུས་ཀྱིས་ཕྱོགས་ཁག་དང་མཐུན་སྦྱོར་བྱས་ནས། དུས་བཀག་ལྟར་སྲིད་གཞུང་གི་ཉོ་སྒྲུབ་ལས་དོན་ལེགས་སྒྲུབ་ཡོང་བ་བྱས་ཏེ། སྤྱི་ཟླ༨པའི་ཚེས༡༠ཉིན་དངོས་སུ་སློབ་འགོ་ཚུགས་རྒྱུ་ཡོང་བ་འགན་ལེན་བྱེད་དགོས་ཅེས་རེ་བ་བཏོན་ཡོད་པ་རེད།