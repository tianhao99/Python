གསེར་ཆེན་རྫོང་ཆོས་རྗེ་ཤང་མི་རིགས་བཅའ་སྡོད་སློབ་ཆུང་ངོ་སྤྲོད་མདོར་བསྡུས།
ཆོས་རྗེ་ཤང་མི་རིགས་བཅའ་སྡོད་སློབ་ཆུང་ངོ་སྤྲོད་མདོར་བསྡུས།   ཆོས་རྗེ་ཞང་མི་རིགས་བཅའ་སྡོད་སློབ་ཆུང་ནི་ཆོས་རྗེ་ཞང་མི་དམངས་སྲིད་གཞུང་གནས་ཁུལ་དུ་ཡོད་ལ།   སྤྱི་ལོ༡༩༥༨ལོར་བཙུགས་པ་ཡིན་ལ་ད་ལྟ་སློབ་གྲྭའི་སྤྱིའི་རྒྱ་ཁྱོན་ལ་སྨི་གྲུ་བཞི་མ༤༢༠༨.༡༥ཡོད།   དེ་ལས་འཛུགས་བསྐྲུན་རྒྱ་ཁྱོན་ལ་སྨི་གྲུ་བཞི་མ༣༧༨༢ཡོད།   ༢༠༠༩ལོའི་ཟླ༨པར་སྡེ་བ་སོ་སོའི་སློབ་གྲྭ་ཡུལ་ཚོའི་དཀྱིལ་སྙིང་སློབ་གྲྭ་རུ་ཁུལ་སྡུད་བྱས་རྗེས།    ད་ལྟ་སློབ་གྲྭ་འདིར་དགེ་བཟོ་བ༦༢ཡོད་ལ།   སོ་སོར་སྲིད་དོན་མི་སྣ་གཅིག་དང་ཆེད་དམིགས་དགེ་རྒན་སོ་དྲུག རྩིས་གཉེར་བ་གཅིག  འཚོ་བའི་དོ་དམ་པ་གསུམ།  འཚོ་བའི་དགེ་རྒན་བཅུ་གཉིས།   ཇ་མ་བརྒྱད་དང་བདེ་སྲུང་བ་གཅིག་བཅས་ཡོད།  སློབ་གྲྭའི་ཇུས་འགོད་ཐད་ཏང་ཡོན་བྱ་འགུལ་ཁང་གཙོ་བྱས་ཏེ།   ད་དུང་གློག་ཁྲིད་ཁང་དང་ཚོགས་འདུ་ཁང་།  རྩིས་འཁོར་ཁང་།   སྐད་བརྡ་ཁང་དང་སྣ་མང་སྨྱན་བྱེད་ཁང་བཅས་དེང་རབས་ཅན་གྱི་སྒྲིག་ཆས་སྣ་ཚོགས་ཡོད།  སློབ་གྲྭའི་སློབ་མ་དག་གི་ཡོངས་ཁུངས་ནི་སྟོང་སྐོར་དང་རྒྱ་སྐོར།  བ་ཝོ། ཆུ་ཀྱཱ།   མཆོད་རྟེན། མོ་ཝེ།  ཐར་ཤུལ། སྡེ་གསར་བཅས་རུ་ཆེན་བརྒྱད་ནས་ཡོང་བ་ཡིན་ལ།  ད་ཆ་སློབ་གྲྭ་འདིར་ལོ་རིམ་གསུམ་པའི་བར་ལས་མེད་ལ།  བསྡོམས་པས་སློབ་མ༥༦༢དང་བུད་མེད༢༦༩ཡོད།   དེ་དག་འཛིན་གྲྭ་བཅུ་གཉིས་སུ་བགོས་ནས་སློབ་གསོའི་རྣམ་པ་རིགས་དང་པོ་ལག་བསྟར་བྱས་སྟེ།  རྒྱ་ཡིག་དང་དབྱིན་ཡིག་མ་གཏོགས་བསླབ་ཚན་གཞན་ཚང་མ་བོད་སྐད་ཡིག་གི་ལམ་ནས་སློབ་ཁྲིད་བྱེད་ཀྱིན་ཡོད།   སློབ་ཁྲིད་དོ་དམ་ཐད་ནས་གཟའ་འཁོར་རེའི་གཟའ་ཉི་མའི་ཕྱི་དྲོ་མ་གཏོགས་སློབ་མ་གང་འདོད་དུ་སློབ་གྲྭའི་ཕྱི་ལ་འགྲོ་བ་གཏན་འགོག་བྱེད་ཀྱིན་ཡོད།   སློབ་མའི་འཚོ་བའི་ཐད་ནས་གཟབ་ནན་གྱིས་སྒྲིག་ལམ་དོ་དམ་བྱེད་སྟངས་ནི་ངེད་སློབ་གྲྭའི་ཁྱད་ཆོས་གཙོ་བོ་ཡིན་ལ།   དགེ་བཟོ་བའི་བྱ་བའི་གནས་ཚུལ་ལ་དཔྱད་ཞིབ་བྱེད་སྐབས༼གུང་ཧོ་རྫོང་སློབ་གྲྭ་ཆུང་འབྲིང་གི་དགེ་བཟོ་བའི་བྱ་བའི་དཔྱད་ཞིབ་ཚད་འཇལ༽ལ་བརྩི་སྲུང་ནན་མོ་བྱས་བ་ཡིན།   ད་དུང་སློབ་མའི་དོ་དམ་ཐད་ནས་ཀྱང༼སློབ་ཆུང་སློབ་མའི་སྒྲིག་ལམ༽དང༼སློབ་ཆུང་སློབ་མའི་ཚད་ལྡན་གྱི་བྱ་སྤྱོད༽སོགས་ཀྱི་ལམ་ལུགས་ལ་བརྒྱབ་བསྟེན་ནས་དེ་མཚུངས་ཀྱི་སློབ་གྲྭའི་སྒྲིག་ལམ་ཞིབ་ཕྲ་གཏན་ལ་ཕབ་པར་མ་ཟད།  འབྲེལ་ཡོད་ལམ་ལུགས་བསྡུས་ནས༼གུང་ཧོ་རྫོང་ཆོས་རྗེ་ཞང་མི་རིགས་བཅའ་སྡོད་སློབ་ཆུང་གི་སྒྲིག་ལམ་ཕྱོགས་བསྒྲིགས༽ཀྱི་ལག་དེབ་པར་དུ་བསྐྲུན་ཏེ།   དགེ་སློབ་ཡོངས་ལ་སློབ་སྦྱོང་བྱེད་དུ་བཅུག་ནས་བྱ་སྤྱོད་ཚུལ་ལྡན་གྱི་ཕྱོགས་ལ་འབད་པ་བྱས་བ་ཡིན།   དེ་ལས་ཀྱང་ཀུན་སྤྱོད་སློབ་གསོའི་གལ་ཆེན་གྱི་གནས་བབས་ལ་དམིགས་ནས།   སློབ་གྲྭ་དང་ཁྱིམ་བདག   སྤྱི་ཚོགས་བཅས་ཀྱི་སློབ་གསོའི་མཉམ་སྦྲེལ་ཡོངས་སུ་ཚུགས་ཡོད།   གལ་ཏེ་འཛིན་བདག་བསྐོ་ཚེ།   གཙོ་བོ་གང་དེའི་དུས་རྒྱུན་གྱི་ཀུན་སྤྱོད་དང་ནུས་བ། བརྩོན་སེམས་ཡོད་མེད་ལ་དམིགས་ནས་ན་གཞོན་དགེ་རྒན་དག་འཛིན་བདག་དུ་བསྐོ་བ་ཡིན།   ད་དུང་དགེ་སློབ་ཡོངས་ཀྱི་ཁྲིམས་ལུགས་འདུ་ཤེས་བསྐྱེད་བསྲིང་བྱེད་ཆེད།  ཆེད་དམིགས་ཀྱི་ཁྲིམས་ལུགས་འཆད་ཁྲིད་བཀོད་སྒྲིག་བྱས་ནས།   དགེ་སློབ་ཡོངས་ཀྱི་ཁྲིམས་སྲུང་འདུ་ཤེས་མ་བསྐུལ་དང་ལེན་གྱི་ཚད་དུ་སླེབས་པར་འབད་བརྩོན་བྱེད་མུས་མཆིས།   སློབ་ཁྲིད་དོ་དམ་ཐད་ནས་སློབ་མ་གཙོ་བོ་བྱེད་པའི་སློབ་གསོའི་དམིགས་འབེན་ལ་བརྩི་སྲུང་བྱས་ཏེ།  རང་ནུས་ཅི་ལྕོག་གིས་སློབ་ཁྲིད་སྤུས་ཚད་འཐོར་འདེགས་བྱས་བར་བསྟུན།   སློབ་ཁྲིད་གྲུབ་འབྲས་ཡར་རྒྱས་ཡོང་བའི་ཆེད་དུ་བསླབ་ཚན་ཞིབ་འཇུག་གི་བྱེད་སྒོ་དུས་ལྟར་སྤེལ་བཞིན་ཡོད།  དེ་ལྟར་སློབ་ཁྲིད་གོ་རིམ་ལ་ཤུགས་སྣོན་བྱས་པས་སློབ་ཁྲིད་ཀྱི་སྐར་མ་བཞི་བཅུའི་གྲུབ་འབྲས་མངོན་སུམ་དུ་ཇེ་མཐོར་སོང་།   དེའི་ཁར་སློབ་མར་སྤྲོ་བ་ཡོད་པའི་བྱ་འགུལ་སྣ་ཚོགས་རྩ་འཛུགས་བྱས་ནས་།   ད་ཆ་རི་མོ་དང་གླུ་གར།  ཡིག་གཟུགས།（རྒྱ་བོད་དབྱིན་གསུམ）སོགས་ཀྱི་རུ་ཁག་དངོས་སུ་ཚུགས་ཡོད་ལ།  སྤུས་ཚད་སློབ་གསོའི་ཉིང་བསྡུས་མངོན་འགྱུར་བྱེད་ཆེད།   སློབ་མ་རང་རང་གི་ཚད་ལྡན་གྱི་དགའ་ཕྱོགས་ཀྱང་གསོ་སྦྱོང་ལེགས་པོ་བྱེད་མུས་སུ་མཆིས་སོ།
               དགེ་རྒན་རུ་ཁག་གི་བྱ་བར་ཤུགས་སྣོན་གང་ལེགས་བྱས་ཏེ།    རྐང་འཛིན་དགེ་རྒན་གྱི་སྣེ་ཁྲིད་དང་མ་དཔེའི་ནུས་བ་གང་ལེགས་འདོན་སྤེལ་བྱས་ནས།   ན་གཞོན་དགེ་རྒན་དག་གི་བྱ་བའི་མཉམ་མྱོང་ལ་ཤུགས་སྣོན་བྱས་འཕྲལ།  དགེ་རྒན་རྒན་པས་གསར་ཞུགས་དགེ་རྒན་དག་ལ་སྣེ་ཁྲིད་བྱེད་པའི་ཐབས་ལམ་ལག་བསྟར་བྱས།   ན་གཞོན་དགེ་རྒན་ལའང་རྩ་འཛུགས་བྱས་ཏེ་སྤྱི་བསྒྲགས་སློབ་ཁྲིད་བྱེད་པ་དང་།   དགེ་རྒན་རྒན་པའི་མ་དཔེའི་རང་བཞིན་གྱི་སློབ་ཁྲིད་ལ་དུས་ལྟར་ཞུགས་ནས།  གང་མགྱོགས་ངང་དགེ་བཟོ་བའི་ཐུན་མོང་གི་སྤུས་ཚད་མཐོར་འདེགས་ལ་རེ་བ་ནན་མོ་འདོན་བཞིན་ཡོད། ད་དུང་དགེ་བཟོ་བ་དག་གི་ལས་ཞུགས་སྐབས་ཀྱི་བྱ་བར་སྐུལ་ལྕག་དང་ཡོན་ཚད་ཐད་ལ་སྔར་བས་ཤུགས་སྣོན་བྱས།  སློབ་ཁྲིད་ལེགས་བསྒྱུར་བྱེད་ཆེད“ཟླ་གཅིག་གི་སློབ་ཁྲིད”བྱ་འགུལ་ལོ་རེར་ཐེངས་རེར་སྤེལ་བ་ཡིན་ལ།   དེ་ལས་གཞན“ལད་ཟློས་སློབ་ཁྲིད”ཀྱི་བྱ་འགུལ་དང་རྫོང་རིམ་པའི་སློབ་ཁྲིད་འགྲན་བསྡུརལའང་དུས་ལྟར་ཞུགས་པ་ཡིན།   སློབ་གྲྭ་འདི་བཙུགས་པ་ནས་ཡུལ་ཚོ་སློབ་གྲྭ་རུ་ཁུལ་སྡུད་མ་བྱས་གོང་དུ་སློབ་མ་ལ་ཉེས་བ་ཞིག་ཐོག་མར་སློབ་གྲྭ་འདི་བརྒྱུད་ནས། ད་ལྟ་སྤྱི་ཚོགས་ལས་གནས་སུ་ཞུགས་པའང་མི་གྲངས༢༠༠ཙམ་ཡོད་ལ།  སོ་སོར་པེ་ཅིང་དང་ཧྲང་ཧའེ།  ལྷ་ས། སི་ཁྲོན།   མཚོ་སྔོན།    ཀན་སུའུ་སོགས་སུ་ཡོད།   དེ་ལས་མང་ཆེ་ཤོས་མཚོ་སྔོན་དུ་ཡོད། ༢༠༠༩ལོའི་ཟླ་བརྒྱད་པར་སྡེ་བ་སོ་སོའི་སློབ་གྲྭ་ཡུལ་ཚོའི་དཀྱིལ་སྙིང་སློབ་གྲྭ་རུ་ཁུལ་སྡུད་བྱས་རྗེས། བསྡོམས་པའི་སློབ་མ༩༩༧ཡོད་ལ། དེ་ལས་ལོ་རིམ་བཞི་བ་ནས་དྲུག་པའི་བར་གྱི་སློབ་མ༤༥༥རྫོང་རིམ་པའི་སློབ་གྲྭ་ཆུང་འབྲིང་དུ་བསྐྱལ།སོ་སོར་གུང་ཧོ་རྫོང་མི་རིགས་སློབ་འབྲིང་དུ་སློབ་མ༧༨བསྐྱལ་ལ།   གུང་ཧོ་རྫོང་མི་རིགས་སློབ་ཆུང་དང་པོ་རུ་སློབ་མ་གཉིས། གུང་ཧོ་རྫོང་མི་རིགས་སློབ་ཆུང་གཉིས་པ་རུ་སློབ་མ༣༧༠བསྐྱལ་བ་དང།  གཞན་ད་དུང་གུང་ཧོ་རྫོང་སློབ་ཆུང་གཉིས་པ་རུ་སློབ་མ་གསུམ་དང་གུང་ཧོ་རྫོང་སློབ་སློབ་འབྲིང་དུ་སློབ་མ་གཉིས་བཅས་བསྐྱལ།   སློབ་མ་དེ་དག་རྫོང་རིམ་པའི་སློབ་གྲྭ་ཆུང་འབྲིང་དུ་བསྐྱལ་སྐབས་སློབ་གྲྭའི་རྩ་འཛུགས་བྱས་ཏེ།  བསྡོམས་པས་རེས་འཁོར་བཅུ་གཉིས་གླས་ནས་སློབ་མ་དག་བདེ་འཇགས་ཀྱིས་བསྐྱལ་བ་མ་ཟད།     ད་དུང་སློབ་གྲྭའི་གཞུང་ནས་མ་དངུལ་ཕུལ་ཏེ།   སྐྱེས་གནས་ཆོས་རྗེ་ཡུལ་ཚོ་ཡིན་པའི་སློབ་གྲོགས་ཡོངས་ལ་ཉལ་ཐུལ༡༠༠༠ཞིག་གི་རོགས་བསྐྱོར་བྱས་བས།   ས་གནས་མང་ཚོགས་དང་འབྲེལ་ཡོད་གོང་རིམ་གྱི་གཟེངས་བསྟོད་ཀྱང་མི་དམན་པ་ཐོབ།   སློབ་གྲྭ་འདིའི་ས་གནས་སློབ་གསོ་ཐད་ལའང་ཤུགས་རྐྱེན་མི་ཉུང་བ་ཐེབས་ཡོད་ལ།  དེ་འང་སློབ་སྐབས་རེའི་ཁྱིམ་བདག་ཚོགས་འདུ་དང་ཁྲོམ་བསྒྲགས་རང་བཞིན་གྱི་བྱ་འགུལ་སྣ་ཚོགས་སྤེལ་བ་བརྒྱུད་ནས།   ས་གནས་འདིའི་མང་ཚོགས་ལ་སློབ་གསོའི་རིན་ཐང་རང་ནུས་ཅི་ལྕོག་གིས་དྲིལ་བསྒྲགས་བྱས་པ་ཡིན།   དེ་བས།   ད་ལྟ་ས་གནས་འདིར་རང་རང་གི་བུ་ཕྲུག་སློབ་གྲྭ་མི་བསྐྱལ་བ་དང་རང་སྣང་གང་དྲན་གྱིས་གནང་བ་ཞུ་བའི་གནས་ཚུལ་མངོན་སུམ་གྱིས་ཇེ་ཉུང་དུ་ཕྱིན་ཡོད་ལ།   ད་དུང་སློབ་གྲྭའི་རྩ་འཛུགས་ལ་རྒྱབ་བསྐྱོར་དང་སྒྲིག་ལམ་ལ་བརྩི་སྲུང་བྱེད་པ་མ་བསྐུལ་དང་ལེན་གྱི་ཚད་དུ་སླེབས་ཡོད་དོ། །