༄༅།།བོད་ལྗོངས་བོད་ཀྱི་གསོ་རིག་སློབ་གླིང་གི་སློབ་གཙོས་ད་ལྟ་ཀྲུང་གོར་བོད་ཀྱི་གསོ་བ་རིག་པའི་འབུམ་རམས་པ་༨ཡོད་ཅེས་བརྗོད་པ་རེད།
ཚེས་བརྒྱད་ཉིན་བོད་ལྗོངས་བོད་ཀྱི་གསོ་རིག་སློབ་གླིང་གི་སློབ་གཙོ་ཉི་མ་ཚེ་རིང་གིས་ཀྲུང་གོའི་བོད་ཀྱི་གསོ་རིག་སློབ་གསོ་ལ་ལོ་རྒྱུས་རང་བཞིན་གྱི་འཕེལ་རྒྱས་ཆེན་པོ་བྱུང་ཡོད་ཅིང་།  ད་སྔ་བོད་ཀྱི་གསོ་བ་རིག་པའི་འབུམ་རམས་པ་བརྒྱད་ཡོད་ཅེས་བསྒྲགས་པ་རེད། 
         ལྷ་སར་བོད་ལྗོངས་ཀྱི་བོད་ཀྱི་གསོ་རིག་སློབ་གླིང་བཙུགས་ནས་ལོ༢༠འཁོར་བར་རྟེན་འབྲེལ་ཞུ་བའི་ཚོགས་འདུའི་སྟེང་ཉི་མ་ཚེ་རིང་གིས་འདི་སྐད།   ༡༩༨༩ལོའི་ཟླ༩བར་བོད་ལྗོངས་ཀྱི་བོད་ཀྱི་གསོ་རིག་སློབ་གླིང་ཐོག་མར་བཙུགས་ཤིང་།  སློབ་གྲྭ་བཙུགས་རྗེས་རྒྱལ་ཕྱི་རྒྱལ་ནང་གི་སྔོན་ཐོན་སློབ་སྒྲུབ་ཀྱི་ཉམས་མྱོང་དཔྱད་གཞིར་བཟུང་བ་དང་། བོད་ཀྱི་གསོ་རིག་སློབ་གསོ་གཙོ་བྱས་པའི་སློབ་འཁྲིད་དང་། ཚན་ཞིབ། སྨན་བཅོས། ཐོན་སྐྱེད་བཅས་“རྣམ་པ་བཞི་ངོ་བོ་གཅིག་ཏུ་བསྡུ་བའི”སློབ་གཉེར་བྱེད་ཐབས་ཀྱི་རྒྱུན་བསྐྱངས་ཏེ། སྔ་གཞུག་ཏུ་སི་ཁྲོན་དང་། ཡུན་ནན། ཀན་སུའུ། མཚོ་སྔོན་སོགས་བོད་ཁུལ་དུ་བོད་ཀྱི་གསོ་རིག་གི་ཆེད་ལས་ལག་རྩལ་པ་ཉིས་སྟོང་བཞི་རྒྱ་ལྷག་བསྐྱེད་སྲིང་བྱས་ནས་རང་རང་ས་ཁུལ་དུ་བསྐྱལ།  ༢༠༠༤ལོར་པེ་ཅིང་གི་ཀྲུང་ལུགས་གསོ་རིག་སློབ་གླིང་དང་མཉམ་འབྲེལ་བྱས་ཏེ་འཛམ་གླིང་སྟེང་གི་མི་རིགས་གསོ་རིག་﹙བོད་སྨན་ཆེད་ལས﹚གི་འབུམ་རམས་པ་བརྒྱད་ཐོག་མར་བསྡུ་ལེན་བྱས་ནས་སྐྱེད་སྲིང་བྱས་པ་དང་།དེའི་ནང་ནས་སློབ་བུ་གཉིས་སློབ་མཐར་ཕྱིན་ཡོད་ཅེས་བསྒྲགས། 
         གཞན་ཡང་སློབ་གླིང་གིས་ད་དུང་ཨ་རི་དང་། དབྱིན་ཇི། ཨེ་ཧྥེ་རི་ཁ་ལྷོ་མ། པ་ཞི། ལྗར་པན་སོགས་རྒྱལ་ཁབ་༢༤ལ་སྔ་རྗེས་སུ་ཆེད་མཁས་པ་མཚམས་འདྲི་དང་འཆད་འཁྲིད་བྱེད་པར་མངགས་ཏེ། རྒྱལ་ཁབ་དང་ས་ཁུལ་སུམ་ཅུ་ལྷག་གི་མཁས་པ་རྣམས་ལ་བོད་ཀྱི་གསོ་བ་རིག་པའི་སྐོར་གྱི་ཤེས་བྱ་འཆད་འཁྲིད་གནང་ནས་བོད་ཀྱི་གསོ་རིག་འཛམ་གླིང་ཡོངས་ལ་དར་ཁྱབ་ཏུ་བཏང་བ་རེད། 
         ཀྲུང་གུང་བོད་རང་སྐྱོང་ལྗོངས་ཏང་ཨུའི་ཧྲུའུ་ཅི་ཀྲང་ཆིང་ལི་དང་།རྒྱལ་ཡོངས་མི་དམངས་འཐུས་མིའི་ཚོགས་ཆེན་སྐབས་བཅུ་བའི་རྒྱུན་ལས་ཨུ་ཡོན་ལྷན་ཁང་གི་ཨུ་ཡོན་ཀྲང་གཞོན་པ་རག་བསྡུས།བོད་རང་སྐྱོང་ལྗོངས་ཏང་ཨུའི་ཧྲུའུ་ཅི་གཞོན་པའམ་རང་སྐྱོང་ལྗོངས་མི་དམངས་འཐུས་མིའི་ཚོགས་ཆེན་རྒྱུན་ལས་ཨུ་ཡོན་ལྷན་ཁང་གི་ཀྲུའུ་རེན་ལེགས་མཆོག རང་སྐྱོང་ལྗོངས་ཏང་ཨུའི་ཧྲུའུ་ཅི་གཞོན་པའམ་རང་སྐྱོང་ལྗོངས་ཀྱི་ཀྲུའུ་ཞི་བྱམས་པ་ཕུན་ཚོགས། རང་སྐྱོང་ལྗོངས་ཏང་ཨུའི་རྒྱུན་ཨུད་དམ་དྲུང་ཡིག་ཆེན་མོ་མགོན་པོ་བཀྲ་ཤིས།རང་སྐྱོང་ལྗོངས་མི་དམངས་འཐུས་མིའི་ཚོགས་ཆེན་རྒྱུན་ལས་ཨུ་ཡོན་ལྷན་ཁང་གི་ཀྲུའུ་རིན་གཞོན་པ་ཉི་མ་ཚེ་རིང་།བོད་རང་སྐྱོང་ལྗོངས་སྲིད་གྲོས་ཀྱི་ཀྲུའུ་ཞི་གཞོན་པ་ལིའུ་ཆིང་ཧུའེ་བཅས་རྟེན་འབྲེལ་ཞུ་བའི་མཛད་སྒོར་ཞུགས། 
        རྒྱལ་ཡོངས་སྲིད་གྲོས་ཀྱི་ཀྲུའུ་ཞི་གཞོན་པ་ང་ཕོད་ངག་དབང་འཇིགས་མེད་དང་། རྒྱལ་ཡོངས་སྲིད་གྲོས་ཀྱི་ཀྲུའུ་ཞི་གཞོན་པའམ་རང་སྐྱོང་ལྗོངས་སྲིད་གྲོས་ཀྱི་ཀྲུའུ་ཞི་འཕགས་པ་ལྷ་དགེ་ལེགས་རྣམ་རྒྱལ།   པཎ་ཆེན་སྐུ་ཕྲེང་བཅུ་གཅིག་པ་ཨར་ཏེ་ནི་ཆོས་ཀྱི་རྒྱལ་པོ་མཆོག   འཕྲོད་བསྟེན་པུའུ་ཡི་པུའུ་ཀྲང་གཞོན་པའམ་རྒྱལ་ཁབ་ཀྱི་ཀྲུང་ལུགས་སྨན་རྫས་དོ་དམ་ཅུད་ཀྱི་ཅུད་ཀྲང་ཝང་ཀོ་ཆང་སོགས་ཀྱིས་བོད་ལྗོངས་ཀྱི་བོད་ཀྱི་གསོ་རིག་སློབ་གླིང་བཙུགས་ནས་ལོ༢༠འཁོར་བར་ཤིས་འཕྲིན་བསྐུར་བ་རེད།