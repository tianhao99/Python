༄༅།། མཁལ་མའི་སྨན་གྱི་སྡེ་ཚན།
སླེ་ཏྲེས་ལྔ་ཐང་། ཅུང་བསིལ། བཟི་མེད།
ཕན་ནུས། མཁལ་མ་དང་རྐེད་པ་ན་བ། རྐང་ལག་གི་ཚིགས་རྣམས་ན་ཞིང་ཟ་འཁྲུག་ལངས་པ། མཁལ་མ་དང་གྲུམ་བུའི་ནད་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག་ནས་གཉིས་བར་ཐང་བསྐོལ་ནས་གཏོང་རྒྱུ།
 
ཨ་རུ་བཅུ་པ། ཅུང་བསིལ། བཟི་མེད།
ཕན་ནུས། མཁལ་མ་ན་བ་དང་། ཚ་ཁྱུག་རྒྱག་པ། དཔྱི་རྐེད་སྦྲིད་བ། གཅིན་པ་བབས་དཀའ་བ།མཁལ་རྩ་འཆུས་པ། མཁལ་མར་གཉན་ཁ་རྒྱས་པ་དང་། མཁལ་ཚད་ཞུགས་པར་ཕན།
གཏོང་ཐབས། ཉིན་རེར་ཐེངས་གཅིག་ནས་གཉིས་བར་ཐེངས་རེར་རིལ་བུ་ལྔ།
 
ཨར་ཁྱུང། ཅུང་བསིལ། བཟི་ཅུང་ཡོད།
ཕན་ནུས། མཁལ་མ་ན་བ་དང་། ཚ་ཤར་རྒྱག་པ། ལྒང་པར་ན་ཟུག་གཏོང་བ། གཅིན་བབས་དཀའ་བ།འབྲས་བུ་སྐྲངས་པ། ས་བོན་འཛགས་པ། མཁལ་མར་གཉན་ཚད་ཞུགས་པ། རྐང་པ་བཤལ་ཞིང་། འགྲོ་འདུག་དཀའ་བ། མཁལ་ཚད་དང་མཁལ་འགྲམས། རྩ་དཀར་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་ཨ་རུ་བཅུ་པ་རིལ་བུ་བཞི་དང་ཁྱུང་ལྔ་རིལ་བུ་གསུམ་མཉམ་དུ་གཏོང་རྒྱུ།
 
ཨ་བྲག་བཅུ་དགུ། ཅུང་བསིལ། བཟི་མེད།
ཕན་ནུས། མཁལ་ཚད་དང་། མཁལ་འགྲམས། མཁལ་རྩ་འཆུས་པ། ཁམས་དཀར་དམར་འཛགས་པ་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག་ནས་གཉིས་བར་ཐེངས་རེར་རིལ་བུ་ལྔ།
 
པད་རག ཅུང་བསིལ། བཟི་མེད།
ཕན་ནུས། མཁལ་མ་ན་བ་དང་། ལྒང་པར་ན་ཟུག་གཏོང་བ། གཅིན་བབས་དཀའ་བའམ་གཅིན་ཡང་ཡང་བྲོ་བ། གྲང་བ་འཛགས་པ། ཁྲག་རྣག་འཛགས་པ། འགྲམས་ཁྲག་སྨད་དུ་ལྷུང་བ། མཁལ་འགྲམས་ལྒང་པའི་ནད་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་བཞི་ནས་ལྔ།
 
སྐྱེར་ཤུན་བརྒྱད་པ། བསིལ་ཆེ། བཟི་མེད།
ཕན་ནུས། མཁལ་མ་ན་བ་དང་། གཅིན་པ་གཏོང་སྐབས་ཆུ་ཁར་ཚ་ཤར་གཏོང་བ། ཁྲག་རྣག་འཛགས་པ། ཁུ་བ་འཛགས་པ། ཁྲག་མཁྲིས་ལས་གྱུར་པའི་ཚ་འཛགས་ཀུན་ལ་ཕན། 
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་བཞི།
 
སྐྱེར་ཁྱུང་། བསིལ་ཆེ། བཟི་ཅུང་ཡོད།
ཕན་ནུས། གཅིན་པ་གཏོང་སྐབས་ཆུ་ཁར་ཚ་ཤར་གཏོང་བ་དང་། ཁྲག་རྣག་འཛགས་པ། ཁུ་བ་དཀར་དམར་འཛགས་པ། མཁལ་མའི་ནད་དང་། གཅིན་ལམ་བུ་གར་གཉན་ཚད་ཞུགས་པར་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་བཞི། 
 
ཨ་རུ་བཅོ་བརྒྱད། བསིལ། བཟི་ཆེ།
ཕན་ནུས། མཁལ་མ་ན་བ་དང་། དགྱེ་སྒུག་དཀའ་བ། ཚ་ཁྱུག་རྒྱག་པ། གཅིན་པ་གཏོང་སྐབས་ཆུ་ཁར་ཚ་ཤར་གཏོང་བ། གཅིན་པ་བབས་དཀའ་བ། ལྒང་པར་ན་ཟུག་གཏོང་བ། མཁལ་མར་གཉན་ཁ་རྒྱས་པ། མཁལ་རྩ་འཆུས་པ། མཁལ་འགྲམས་དང་མཁལ་ཚད་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་གཉིས།
 
གཅིན་སྙི་ཨ་རུ་བཅོ་བརྒྱད། བསིལ། བཟི་མེད།
ཕན་ནུས། མཁལ་གྲང་གིས་གཅིན་པ་མི་ཚོར་བ་དང་། མཆིན་ཁྲག་འོར་དུ་ལྷུང་བ། གཅིན་སྙི་བ།  ས་བོན་འཛགས་པ། མཁལ་འགྲམས་དང་མཁལ་གཅོང་ནད་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་གསུམ།
 
སར་ཁྱུང་། བསིལ་ཆེ། བཟི་ཅུང་ཡོད།
ཕན་ནུས། མཁལ་རྐེད་ན་བ་དང་། ཆུ་ཁར་ཚ་ཤར་གཏོང་བ། ལྷག་པར་ས་བོན་འཛགས་པ་དང་། དེ་བཞིན་སྲིན་གླང་གི་ནད། གཉན་རིམས་ཀྱི་ནད། མཁལ་ཚད་དང་མཁལ་གྲང་གི་ནད། 
མཁལ་མའི་ནད་རིགས་ཀུན་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་བཞི། 
 
གམ་དམར། བསིལ་ཆེ། བཟི་འབྲིང་།
ཕན་ནུས། མཁལ་མ་ན་བ་དང་། དཔྱི་རྐེད་གཟེར་བ། རྐང་ལག་གི་ཚིགས་རྣམས་ན་བ། རིམས་ཚད་རྒྱུ་ལོང་དུ་བབས་པ། གཉན་ཚད་ཁྲག་དང་བསྡོང་པ། དྲེག་གྲུམ་གཉན་དང་བསྡོང་པ། མཁལ་འགྲམས་དང་མཁལ་གྲུམ་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་གཉིས་ནས་གསུམ།
 
ཨ་གར་བཅུ་བདུན། བསིལ་དྲོད་སྙོམས། བཟི་ཅུང་ཡོད།
ཕན་ནུས། ཁྲག་རླུང་གིས་དབུགས་གཏོང་དཀའ་བ་དང་། མགོ་གཟེར་བ། ལྟག་རྩ་ན་བ། མཁལ་མ་ན་བ། དཔྱི་རྐེད་སྦྲིད་བ། སྙིང་འཕྱོས་དང་། མཁལ་འགྲམས་མཁལ་རླུང་སོགས་ལ་ཕན། 
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་གསུམ།
 
རྩ་ཐག་བཅུ་དྲུག བསིལ་དྲོད་སྙོམས། བཟི་མེད།
ཕན་ནུས། ཕོ་མཚན་སྐྲངས་པ་དང་། མཁལ་འགྲམས། མཁལ་རླུང་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་བཞི།
 
བྲེ་ག་བཅུ་གསུམ། བསིལ་དྲོད་སྙོམས། བཟི་མེད།
ཕན་ནུས། ལྒང་པའི་ནད་དང་། མཁལ་གྲང་གི་ནད། མཁལ་འགྲམས་ཀྱི་ནད། འབྲས་བུ་སྐྲངས་པ་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་གསུམ།
 
ལྷ་ལུང་། བསིལ་དྲོད་སྙོམས། བཟི་མེད།
ཕན་ནུས། མཁལ་མ་ན་ཞིང་དགྱེ་སྒུག་དཀའ་བ། དཔྱི་རྐེད་གཟེར་བ། དྲོད་ཞན་པ། བཤུལ་ཤ་སྦིར་བ།  རྐང་པ་སྦིར་བ། གཅིན་པ་བབས་དཀའ་བ། ས་བོན་འཛགས་པ། མཁལ་འགྲམས་དང་མཁལ་གཅོང་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག་ནས་གཉིས་བར། ཐེངས་རེར་རིལ་བུ་གསུམ།
 
སེ་འབྲུ་ཉི་དཀྱིལ། དྲོད་ཆེ། བཟི་མེད།
ཕན་ནུས། མཁལ་མའི་དྲོད་ཤོར་བ་དང་། ས་བོན་ཉམས་པའམ་ས་བོན་འཛགས་པ། གཅིན་པ་བབས་དཀའ་བ།  མཁལ་རྐེད་ན་བ། ལྒང་པ་དང་ཆུ་སོར་ན་ཟུག་གཏོང་བ། མ་ཞུ་བའི་ནད་དང་། དམུ་འོར་སྐྱ་རྦབ་ཀྱི་ནད། ཚ་འཁྲུ་དང་། གྲང་འཁྲུའི་ནད། གྲང་རྙོགས་དང་གྲང་སྲིན་གྱི་ནད། གྲུམ་བུ་ཆུ་སེར་གྱི་ནད། ལྷག་པར་ཕོ་བའི་མེ་དྲོད་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་གསུམ།
 
སུག་སྨེལ་བཅུ་པ། དྲོད་ཆེ། བཟི་མེད།
ཕན་ནུས། མཁལ་མའི་དྲོད་ཉམས་པ་དང་། ཆུ་འགགས་དང་། རྡེའུ་ནད་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་བཞི་ནས་ལྔ།
 
གུ་ཡུ་ཉེར་བརྒྱད། དྲོད་ཆེ། བཟི་མེད།
ཕན་ནུས། འབྲས་བུ་སྐྲངས་པ་དང་། ས་བོན་འཛགས་པ། མཁལ་མའི་དྲོད་ཤོར་བ། དཔྱི་མིག་གཟེར་བ་སོགས་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་རིལ་བུ་གསུམ།
 
སུག་ཁྱུང་། དྲོད་ཆེ། བཟི་ཅུང་ཡོད།
ཕན་ནུས། ཕོ་ལོག་གི་ནད་དང་། གཉན་སྲིན་གྱི་ནད། མཛེ་ནད། ཆུ་འགགས་ཀྱི་ནད། རྡེའུ་ནད། མཁལ་མའི་ནད་རིགས་ཀུན་ལ་ཕན།
གཏོང་ཐབས། ཉིན་རེར་ཐེངས་གཅིག ཐེངས་རེར་སུག་སྨེལ་བཅུ་པ་རིལ་བུ་བཞི་དང་ཁྱུང་ལྔ་རིལ་བུ་གསུམ་མཉམ་དུ་གཏོང་རྒྱུ།