རྒྱལ་ཁབ་དང་བོད་ལྗོངས་ས་གནས་ཀྱི་བོད་ཡིག་ཆ་འཕྲིན་ལག་རྩལ་མཉམ་འབྲེལ་ལས་གཞི་ཞིབ་འཇུག་ལྟེ་གནས་དབུ་བརྙེས་པ།
སྤྱི་ཚེས ༢༥ ཉིན་གྱི་སྔ་དྲོར། བོད་ཡིག་ཆ་འཕྲིན་ལག་རྩལ་རྒྱལ་ཁབ་དང་ས་གནས་ཀྱི་མཉམ་འབྲེལ་ལས་གཞི་ཞིབ་འཇུག་ལྟེ་གནས་ཀྱི་སྒོ་བྱང་འགེལ་བའི་མཛད་སྒོ་བོད་ལྗོངས་སློབ་གྲྭ་ཆེན་མོར་འཚོགས་ཤིང་། རང་སྐྱོང་ལྗོངས་ཀྱི་ཀྲུའུ་ཞི་གཞོན་པ་མོང་ཏེ་ལིད་མཛད་སྒོར་ཕེབས་ཡོད་པ་རེད།
བོད་ཡིག་ཆ་འཕྲིན་ལག་རྩལ་ཞིབ་འཇུག་ལྟེ་གནས་དེ་སྤྱི་ལོ ༢༠༠༦ ལོར་བཙུགས་པའི་ཚུན་དུ་རང་རྒྱལ་གྱི་བོད་རིགས་ས་ཁུལ་གྱི་ཆ་འཕྲིན་ཅན་གོང་འཕེལ་གྱི་དགོས་མཁོར་གཞིགས་ནས། བོད་ཡིག་རང་བྱུང་སྐད་ཡིག་ཐག་གཅོད་དང་བོད་ཡིག་ངོས་འཛིན་ལག་རྩལ། བོད་ཡིག་གྲངས་གཞིའི་མཚམས་སྦྱོར་ལག་རྩལ། བོད་ཡིག་ཆ་འཕྲིན་བདེ་འཇགས་ལག་རྩལ། བོད་ཡིག་འགོད་པའི་ལག་རྩལ་བཅས་ཞིབ་འཇུག་གི་ཁ་ཕྱོགས ༥ བཏོན་ཡོད་པ་རེད། ལོ་བཅུ་ལྷག་ཙམ་གྱི་འབད་བརྩོན་བྱས་པ་དང་ལྷག་པར་དུ་ཉེ་བའི་ལོ་ཤས་ནང་ཞིབ་འཇུག་ལྟེ་གནས་ཀྱིས་ཚན་རྩལ་པུའི་དགུ་བདུན་གསུམ་གྱི་དུས་རིམ་གོང་མའི་ཞིབ་འཇུག་ཆེད་དོན་དང་བརྒྱད་དྲུག་གསུམ་གྱི་རྣམ་གྲངས། ཞིང་ལས་ཚན་རྩལ་གྲུབ་འབྲས་གཞན་བསྒྱུར་རྣམ་གྲངས། རྒྱལ་ཁབ་གོང་འཕེལ་བསྒྱུར་བཅོས་ཨུ་ཡོན་ལྷན་ཁང་གི་མཉེན་ཆས་གསར་སྤེལ་རྣམ་གྲངས། རྒྱལ་ཁབ་རང་བྱུང་ཚན་རིག་ཐེབས་རྩ། བོད་རང་སྐྱོང་ལྗོངས་ཀྱི་ལོ་ལྔ་ཚན་བཅུ་གཅིག་པའི་འཆར་འགོད་རྣམ་གྲངས་སོགས་ཞིང་ཆེན་དང་པུའུ་རིམ་པ་ཡན་གྱི་ཚན་རིག་ཞིབ་འཇུག་རྣམ་གྲངས ༣༡ ལག་བསྟར་བྱེད་པའི་འགན་འཁུར་ཡོད་པ་དང་། རིམ་པ་ཁག་དང་རིགས་ཁག་གི་དུས་དེབ་ཐོག་ཚན་རིག་ཞིབ་འཇུག་ཆེད་རྩོམ་བརྒྱ་ལྷག་ཙམ་སྤེལ་བའི་ནང་ཆེད་རྩོམ ༣༠ ལྷག་ཙམ་རྒྱལ་སྤྱི་རྒྱལ་ནང་གི་གལ་ཆེའི་དུས་དེབ་ཐོག་བཀོད་ཡོད་པ་རེད།