འོད་སྟོང་འཕྲོ་བའི་ལོ་རྒྱུས་སེམས་ལ་ངེས། གསར་བརྗེའི་ས་བོན་རྗེས་མཐུད་རྒྱུན་འཛིན་བྱེད།

མཚོ་སྣ་རྫོང་གྲོང་ནས་ལྷོ་ནུབ་ཕྱོགས་སུ་རླངས་འཁོར་ལ་བསྡད་དེ་སྤྱི་ལེ་60བསྐྱོད་ནས་གསར་འགོད་པ་དང་བཅས་པ་མག་མག་ཤང་ཁོངས་སུ་སླེབས་སྐབས། ཉ་བཤང་ཆུ་མོ་ལྷུང་ལྷུང་དུ་རྒྱུག་པའི་སྟེང་དུ་དམག་དཔོན་ཟམ་པས་འཕྲེད་ལ་ངོགས་གཉིས་སྦྲེལ་བ་མིག་ལམ་དུ་མངོན།
མི་རབས་རྗེས་མས་ཀྲུང་གོའི་མི་དམངས་བཅིངས་འགྲོལ་དམག་བོད་དམག་ཁུལ་ཁང་གི་དེ་སྔའི་སི་ལིང་ཡོན་དམག་དཔོན་ཆེ་མོ་ཀྲང་གོ་ཧྭ་ལ་དྲན་གསོ་ཞུ་ཆེད། ཆེད་མངགས་ཉ་བཤང་ཆུ་མོ་འཕྲེད་དུ་བཅད་པའི་ཤིང་ཟམ་ལྗང་གུ་དེར་དམག་དཔོན་ཟམ་པ་ཞེས་མིང་བཏགས་པ་རེད།
དམག་དཔོན་ཆེ་མོ་ཀྲང་གོ་ཧྭ་ཡི་བུ་མོ་ཀྲང་ཞའོ་ཁང་མདུན་གྲལ་དུ་བསྐྱོད་ཅིང་། ཁོང་གིས་འགྲོ་ཞོར་དུ་རང་ཉིད་དང་པཱ་ལགས་མཉམ་དུ་སྡོད་པའི་དུས་ཚོད་ཧ་ཅང་ཐུང་བ་དང་བག་ཆགས་ནང་པཱ་ལགས་རྟག་ཏུ་ལས་བྲེལ་ཆེན་པོ་ཡོད། ངས་དམག་སྡེ་བཅོ་བརྒྱད་པའི་སྐོར་གྱི་གཏམ་རྒྱུད་མང་པོ་གོ་མྱོང་བ་དང་པཱ་ལགས་སྐོར་གྱི་རྩོམ་ཡིག་མང་པོ་ཞིག་ཀློག་མྱོང་བ་མ་ཟད། ཁོང་ཕེབས་མྱོང་བའི་ས་ཆ་དང་ལམ་དུ་བསྐྱོད་པས་པཱ་ལགས་ཀྱི་གཟུགས་བརྙན་ཡང་བསམ་ཡུལ་དུ་རིམ་བཞིན་གསལ་དུ་ཕྱིན་སོང་ཞེས་གསར་འགོད་པར་ངོ་སྤྲོད་བྱས།
དམག་དཔོན་ཟམ་སྣེར། ལྷབ་ལྷུབ་ཏུ་གཡོ་བའི་སྐར་ལྔའི་དར་དམར་སྔོ་ལྗང་རི་ཀླུང་གི་ཁྲོད་དུ་དེ་བས་བཀྲག་མདངས་ལྡན། ཟམ་སྣེའི་བྱང་བུའི་ངོས་སུ“རྒྱ་གར་ལ་དམིགས་པའི་མཐའ་མཚམས་རང་སྲུང་རྒོལ་ལན་དམག་འཁྲུག་གི་མདུན་ཕྱོགས་བཀོད་འདོམས་ཁང་གི་གནས་རྙིང”ཞེས་པའི་ཡིག་འབྲུ་དེ་དག་ལས་འོད་སྟོང་འཕྲོ་བཞིན་མཆིས།
དམག་དཔོན་ཟམ་པར་སྐྱོད་སྐབས་གསར་འགོད་པར་1962ལོའི་ཟླ་10པར་སླེབས་པའི་སྣང་བ་བྱུང་ཞིང་། ཏང་ཀྲུང་དབྱང་གི་འགོ་ཁྲིད་དང་རྒྱལ་ཁབ་ཀྱི་མངའ་ཁོངས་ཆ་ཚང་སྲུང་སྐྱོང་བྱེད་པའི་ལས་འགན་གྱི་འབོད་སྐུལ་འོག མི་དམངས་བཅིངས་འགྲོལ་དམག་གིས་མི་རིགས་ཁག་གི་མང་ཚོགས་དང་མཉམ་དུ་མང་སེམས་གཅིག་མཐུན་དང་མཐུན་སྒྲིལ་རྡོག་རྩ་གཅིག་སྒྲིལ་གྱིས་བཙན་འཛུལ་བར་རྡུང་རྡེག་ཚ་ནན་བཏང་སྟེ་རྒྱལ་ཁབ་ཀྱི་ལ་རྒྱ་བསྲུངས་པ་རེད།
དམག་དཔོན་ཟམ་པ་ལས་བབས་ཏེ་རྡོ་ཧྲུག་བཏིང་བའི་ལམ་དུ་སྐྱོད་སྐབས། ལམ་འགྲམ་དུ་དམག་འཁྲུག་སྐབས་ཀྱི་གུར་འདྲ་བཟོས་བྱས་ཡོད་པ་དང་གུར་གྱི་མཐའ་འཁོར་དུ་མེ་ཏོག་སྣ་ཚོགས་ཁྲ་ཆིལ་ལེར་བཞད་འདུག
ལམ་ཆུང་གི་གཡས་སུ་བཀོད་འདོམས་ཁང་ལོ་འདབ་རྒྱས་པའི་སྡོང་པོའི་གསེབ་ཏུ་ཆགས་པ་དང་། བྲག་ལྡེབས་མཐོན་པོར་བོད་རྒྱ་ཡིག་རིགས་གཉིས་ནས“དམག་དཔོན་ཆེ་མོ་ཀྲང་གོ་ཧྭ་ཡི་མདུན་ཕྱོགས་བཀོད་འདོམས་ཁང་གི་གནས་རྙིང”ཞེས་བརྐོས་འདུག 1962ལོའི་ཟླ་10པར། ཀྲང་གོ་ཧྭ་ཡིས་བཀའ་ལྟར་མདུན་ཕྱོགས་བཀོད་འདོམས་ཁང་བཙུགས་ནས་ཀྲུང་ཧིན་མཐའ་མཚམས་ཤར་རྒྱུད་ས་ཁུལ་གྱི་རང་སྲུང་རྒོལ་ལན་དམག་འཐབ་ལ་བཀོད་འདོམས་བྱེད་པའི་འགན་ཁུར་ཞིང་། ཟླ་གཅིག་རིང་གི་དཔའ་ངར་ཆེ་བའི་འཐབ་འཛིང་བྱས་མཐར་དགྲ་དམག་7000ལྷག་ཙམ་ཚར་བཅད་དེ་རྒྱལ་ཁབ་ཀྱི་མངའ་ཁོངས་ཆ་ཚང་བསྲུངས་ཡོད།
དུས་ཚོད་ཉ་མོ་འཁྱུག་འཁྱུག བསྐལ་བ་རྟ་རྒོད་འགྲེ་ལོག བྲག་ལྡེབས་ཀྱི་ཡི་གེ་རབ་རིབ་ཏུ་འགྱུར་རིམ་བཞིན་མི་རབས་རྗེས་མས་གསལ་དུ་གཏོང་གི་ཡོད། དེ་ནི་དམག་དཔོན་ཆེ་མོ་ཀྲང་གོ་ཧྭ་ནམ་ཡང་མི་རྣམས་ཀྱི་སེམས་སུ་གནས་ཤིང་གཏན་ནས་བརྗེད་མྱོང་མེད་པ་བཞིན་རེད།
བཀོད་འདོམས་ཁང་གི་གནས་རྙིང་བཤམས་སྟོན་ཁང་གི་སྒོ་འགྲམ་དུ་ང་ཚོར་བགྲེས་སོང་ཞིག་ཕྲད་པ་དང་། རྒྱ་སྐད་མི་ཤེས་པའི་ཁོང་གིས་ཀྲང་གོ་ཧྭ་ཞེས་པའི་ཡིག་འབྲུ་གསུམ་པོ་ཐོས་སྐབས་མིག་ནས་འོད་མདངས་ཕྱུངས། གང་ལགས་ཤེ་ན། དམག་འཁྲུག་དེར་ས་གནས་དེ་གའི་མང་ཚོགས་ཚོས་བཅིངས་འགྲོལ་དམག་ལ་སྣེ་ཤན་པ་དང་། སྐད་སྒྱུར། དངོས་ཟོག་སྐྱེལ་རོགས་བཅས་བྱས་པ་མ་ཟད། མི་འགའ་ཞིག་གིས་ཐ་ན་ཚེ་སྲོག་ཀྱང་སྐྱེས་སུ་ཕུལ་ཡོད། གཡུལ་ས་མདུན་མར་རང་སྲོག་བློས་གཏོང་བར་མི་སྐྲག་པའི་འཐབ་འཛིང་བ་དང་རྒྱབ་ཕྱོགས་སུ་མང་ཚོགས་ཀྱིས་རང་སྲོག་ལ་མ་འཛེམས་པར་རྒྱབ་སྐྱོར་བྱས་པར་བརྟེན། སྐབས་དེ་དུས་རྒྱལ་ཁ་ཡོངས་སུ་ཐོབ་པ་དང་ད་ལྟའི་ཞི་བདེ་བརྟན་ལྷིང་བྱུང་བ་རེད།
རྒྱ་གར་ལ་དམིགས་པའི་མཐའ་མཚམས་རང་སྲུང་རྒོལ་ལན་དམག་འཐབ་བཀོད་འདོམས་ཁང་གི་གནས་རྙིང་བཤམས་སྟོན་ཁང་དུ་ང་ཚོས་ངོ་སྤྲོད་དང་པར་རིས་རེ་རེར་ནན་ཏན་ངང་ལྟ་སྐབས། སྒྲིག་གཤོམ་བྱས་པའི་སྣུམ་སྒྲོན་རྙིང་པ་དེས་མི་ག་ཚོད་ཀྱི་སེམས་ཀྱི་མུན་པ་གསལ་བར་བྱས་སམ། བཙའ་བརྒྱབ་པའི་ཁ་པར་དེ་ད་དུང་དྲན་པའི་མེ་ལོང་ངོས་ཀྱི་དམག་དཔོན་ཆེ་མོར་རྒྱག་ཐུབ་བམ་སོགས་དྲན་འཆར་སྐབས་དེ་དུས་ཀྱི་དམག་འཁྲུག་གི་མེ་ལྕེ་རབ་ཏུ་འབར་བའི་ལོ་ཟླར་སླེབས།
བཤམས་སྟོན་ཁང་ནས་ཐོན་རྗེས་ཆུ་ཕྲན་ལྷུང་ལྷུང་དུ་འབབ་པའི་སྟེང་དུ་ཉི་འོད་འཕྲོས་ནས་ཚོན་མདོག་ཅན་གྱི་འོད་ཤལ་ཞིག་ཆགས་པ་དང་། གསར་འགོད་པས་མིག་ཟུང་སྔོ་ཞིང་དྭངས་བའི་ནམ་མཁའ་དང་རྩྭ་རྩི་ཤིང་རྒྱས་པའི་རྒྱང་རིང་གི་རི་ལ་ཕྱོགས་སྐབས། ད་ཆའི་སྔོ་ལྗང་རྩི་ཤིང་དང་མེ་ཏོག་གི་དྲི་ཞིམ་འཐུལ་ཞིང་སྙན་འཇེབས་ལྡན་པའི་འདབ་ཆགས་ཀྱི་སྒྲ་སྒྲོག་པ་ནི་ལས་སླ་པོར་བྱུང་བ་ཞིག་མིན་པའི་ཚོར་སྣང་ཟབ་མོ་བྱུང་། ལོ་རྒྱུས་ནི་སློབ་དེབ་ཡག་ཤོས་ཡིན་ཞིང་། ལོ་རྒྱུས་ལ་ཕྱིར་མིག་ལྟ་ཐེངས་རེ་རེ་ནི་ཐོག་མའི་བསམ་འདུན་ལ་བསྐྱར་འདྲི་དང་། བསམ་བློར་ཞུན་བརྡར་སྤྲོས་པ། བསམ་བློ་ཡར་རྒྱས་འགྲོ་བ་བཅས་རེད། ཡོང་སའི་ལམ་བུ་མ་བརྗེད་ན་གཞི་ནས་མདུན་སྐྱོད་དེ་བས་ལེགས་པ་བྱེད་ཐུབ།
རྩོམ་སྒྲིག་པ། བདེ་སྒྲོལ།
