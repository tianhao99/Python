གདེང་ཚོད་བརྟན་པོས་དམིགས་ཚད་ལས་འགན་ལེགས་འགྲུབ་ཐུབ་པའི་འགན་ལེན་བྱེད་དགོས།

ཟླ་7ཚེས་30ཉིན་། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཀྲུང་གུང་ཀྲུང་དབྱང་ཆབ་སྲིད་ཅུས་ཀྱི་ཚོགས་འདུ་འཚོགས་ཏེ་མིག་སྔའི་དཔལ་འབྱོར་དུས་བབ་ལ་དབྱེ་ཞིབ་དང་ཞིབ་འཇུག་གནང་ནས། འདི་ལོ་ཚུན་རང་རྒྱལ་གྱི་རིམས་ནད་སྔོན་འགོག་དང་ཚོད་འཛིན་དང་། དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་ལས་དོན་ལ་ཐོབ་པའི་གྲུབ་འབྲས་གལ་ཆེན་ལ་ཁས་ལེན་གང་ལེགས་གནང་བ་དང་། ལོ་སྨད་ཀྱི་དཔལ་འབྱོར་ལས་དོན་ལ་གཙོ་གནད་ཐོག་བཀོད་སྒྲིག་དང་བླང་བྱ་གསལ་པོ་བཏོན་པ་བཅས་གནང་ནས་སྤུས་ཚད་མཐོ་བའི་འཕེལ་རྒྱས་ལ་སྐུལ་འདེད་ཧུར་ཐག་བཏང་ཐོག དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་དམིགས་ཚད་ལས་འགན་མངོན་འགྱུར་ཡོང་བར་འབད་བརྩོན་གྱི་ཁ་ཕྱོགས་གསལ་སྟོན་དང་གཞི་འཛིན་ས་གལ་ཆེན་མཁོ་འདོན་གནང་བ་རེད།
ཉེན་ཁ་དང་འགྲན་སློང་ལ་བབ་བརླིང་ངང་ཁ་གཏད་གཅོག་པ་དང་རྔ་རྡུང་དར་འཕྱར་གྱིས་མདུན་སྐྱོད་ཀྱི་ཁ་ཕྱོགས་བརྟན་སྲུང་བྱེད། འདི་ལོ་ནས་བཟུང་། རང་སྐྱོང་ལྗོངས་ཏང་ཨུད་ཀྱིས་བློ་བརྟན་འགྱུར་མེད་ངང་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་ཐབས་ཇུས་བཀོད་སྒྲིག་ལག་བསྟར་དོན་འཁྱོལ་བྱས་ཏེ། ལྗོངས་ཡོངས་ཀྱི་མི་རིགས་ཁག་གི་ལས་བྱེད་པ་དང་མང་ཚོགས་ལ་མཐུན་སྒྲིལ་དང་སྣེ་ཁྲིད་ཀྱིས་རིམས་ནད་སྔོན་འགོག་དང་ཚོད་འཛིན་དང་། དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་ལས་དོན་ཁག་ལ་སྤྱི་འདོམས་སྐུལ་འདེད་བཏང་བ་དང་། ལྗོངས་ཡོངས་ཀྱི་དཔལ་འབྱོར་ཐད་རིམས་ནད་ལས་བྱུང་བའི་ཤུགས་རྐྱེན་ངན་པ་རིམ་བཞིན་ཁྱད་བསད་བྱས་པ། བཟོ་ལས་དང་། འཛད་སྤྱོད། མ་འཇོག་སོགས་ཁྱབ་ཁོངས་ཀྱི་ཆག་ཚད་ཆུང་དུ་སོང་བའམ་ཡང་ན་རིམ་བཞིན་འཕར་བ། དཔལ་འབྱོར་འཁོར་རྒྱུག་ཐད་སླར་གསོའི་རང་བཞིན་གྱི་འཕར་བ་དང་སླར་གསོ་བརྟན་པོ་ཡོང་བའི་འཕེལ་ཕྱོགས་མངོན་པ། འཕེལ་རྒྱས་ཀྱི་གསོན་ཤུགས་སྔར་བས་མངོན་པ་བཅས་རེད། ལོ་སྟོད་དུ་ལྗོངས་ཡོངས་ཀྱི་ཐོན་སྐྱེད་རིན་ཐང་བསྡོམས་འབོར་སྒོར་དུང་ཕྱུར་838.38ཟིན་ནས་དུས་མཚུངས་ལས་5.1%འཕར་བ་དང་། ཐོན་ལས་གསུམ་པ་3.4%འཕར་ནས་དུས་ཚིགས་དང་པོ་ལས་བརྒྱ་ཆའི་གྲངས་5.1འཕར་སྟེ་ཐོན་ལས་སླར་གསོ་མངོན་གསལ་དོད་པོ་བྱུང་བ། གྲོང་ཁྱེར་དང་གྲོང་རྡལ་གྱི་གྲོང་མི་མི་རེའི་ཆ་སྙོམས་བཀོལ་སྤྱོད་ཆོག་པའི་ཡོང་འབབ་8.8%འཕར་བ་དང་གྲོང་གསེབ་ཀྱི་གྲོང་མི་མི་ཆེའི་ཆ་སྙོམས་བཀོལ་སྤྱོད་ཆོག་པའི་ཡོང་འབབ་10.4%འཕར་ནས་འཕར་ཚད་རྒྱལ་ཡོངས་ཀྱི་ཨང་དང་པོར་སླེབས་པ་བཅས་རེད།
ལས་དོན་སྤེལ་བའི་དུས་དཀྱིལ་དུ་སླེབས་སྐབས་འཕེལ་ཕྱོགས་གལ་འགངས་ཤིན་ཏུ་ཆེ་ཞིང་། ཡིད་ཆེས་བརྟན་པོ་བྱས་ཏེ་ལོ་འཁོར་མོའི་དམིགས་ཚད་ལས་འགན་ལེགས་འགྲུབ་ཐུབ་པའི་འགན་ལེན་བྱེད་པར་ངེས་པར་དུ་བསམ་བློ་དང་བྱ་སྤྱོད་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་གསུང་བཤད་གལ་ཆེན་དང་། མཛུབ་སྟོན་དགོངས་པ་གལ་ཆེན། ཏང་ཀྲུང་དབྱང་གི་ཐབས་ཇུས་བཀོད་སྒྲིག་བཅས་ཀྱི་ཐོག་དངོས་འབྲེལ་གཅིག་གྱུར་ཡོང་བ་བྱས་ཏེ་རྒྱལ་ཁ་ཕུ་ཐག་གཅོད་པའི་ངར་ཤུགས་འཕེལ་བར་བྱེད་དགོས་པ་དང་། ངེས་པར་དུ་ཡུན་རིང་དམག་རྒྱག་གི་ཟུར་ཚད་ནས་དེང་སྐབས་སྔར་བཞིན་ཛ་དྲག་ལ་རྙོག་འཛིང་ཆེ་བའི་དཔལ་འབྱོར་དུས་བབ་ལ་ངོས་འཛིན་བྱས་ནས་རིམས་ནད་སྔོན་འགོག་ཚོད་འཛིན་དང་དཔལ་འབྱོར་དང་སྤྱི་ཚོགས་འཕེལ་རྒྱས་ལས་དོན་ཁྲོད་ཀྱི་ཡུན་རིང་གི་མཐུན་སྦྱོར་ལམ་སྲོལ་བཙུགས་ཐོག་འཕར་རྒྱུ་བརྟན་པོ་དང་ཉེན་ཁ་སྔོན་འགོག་བྱ་རྒྱུ་ཡུན་རིང་དོ་སྙོམས་ཡོང་བར་བྱེད་དགོས་པ། ངེས་པར་དུ་བརྟན་ཐོག་ཡར་བརྩོན་གྱི་ལས་ཀའི་རྩ་བའི་དགོངས་གཞི་མཐའ་འཁྱོངས་དང་འཕེལ་རྒྱས་ཀྱི་འདུ་ཤེས་གསར་པ་མཐའ་འཁྱོངས་ཀྱིས་རིམས་ནད་སྔོན་འགོག་ཚོད་འཛིན་དང་དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་ལས་དོན་ལ་སྤྱི་འདོམས་དེ་བས་ལེགས་པ་བྱས་ཏེ་མཁོ་སྤྲོད་ཕྱོགས་ཀྱི་གྲུབ་ཆའི་རང་བཞིན་སྒྱུར་བཅོས་གཙོ་རྐང་དུ་བྱ་རྒྱུ་མཐའ་འཁྱོངས་དང་སྒྱུར་བཅོས་ཟབ་གཏོང་མཐའ་འཁྱོངས་ཀྱིས་ནང་མཁོ་ཆེར་གཏོང་གི་འཐབ་ཇུས་རྨང་གཞི་སྟངས་འཛིན་ཡག་པོ་བྱས་ནས་ཁྲོམ་རའི་བྱེད་པོའི་གསོན་ཤུགས་སྲུང་སྐྱོང་དང་སྐུལ་སྤེལ་ཤུགས་ཆེན་གཏོང་བ་དང་། “བརྟན་པོ་དྲུག”གི་ལས་དོན་ཏན་ཏིག་ཡག་པོ་སྒྲུབ་པ། “འགན་ལེན་དྲུག”གི་ལས་འགན་ཕྱོགས་ཡོངས་ནས་དོན་འཁྱོལ་བྱེད་པ། དཔལ་འབྱོར་སྤུས་ཚད་མཐོ་བའི་འཕེལ་རྒྱས་ལ་སྐུལ་འདེད་གཏོང་བ། སྤྱི་ཚོགས་བརྟན་ལྷིང་གི་སྤྱི་ཡོངས་སྲུང་སྐྱོང་བཅས་བྱེད་དགོས།
དཀའ་ངལ་དང་ཉེན་ཁ་ཇི་ཙམ་འཕྲད་ཚེ་དེ་ཙམ་གྱིས་དངངས་སྐྲག་བྱ་རྒྱུ་མེད། དུས་བཀག་ལྟར་རྒྱལ་ཡོངས་དང་མཉམ་དུ་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་བརྗིད་ཆེའི་དམིགས་ཚད་མངོན་འགྱུར་བྱེད་པ་དང་ཡང་ན་དབུལ་སྒྲོལ་འགག་སྒྲོལ་གྱི་གྲུབ་འབྲས་མུ་མཐུད་སྲ་བརྟན་དུ་གཏོང་བ་ཡིན་ནའང་འདྲ། ལས་ཞུགས་དང་། སྣོད་བཅུད། སློབ་གསོ། བདེ་ཐང་སོགས་ཁྱབ་ཁོངས་ཁག་གི་དམངས་འཚོའི་རྣམ་གྲངས་དོན་འཁྱོལ་བྱེད་པ་དང་ཡང་ན་འཕར་རྒྱུ་བརྟན་པོ་དང་། སྒྱུར་བཅོས་ལ་སྐུལ་གཏོང་། གྲུབ་ཆ་ལེགས་སྒྲིག དམངས་འཚོར་ཕན་འདོགས་པ། ཉེན་ཁ་སྔོན་འགོག་བཅས་ཀྱི་འཆར་གཞི་གསར་རྐྱང་བཏིང་ཡང་རུང་ཚང་མར་ང་ཚོས་བསམ་བློའི་ངོས་འཛིན་སྔར་བས་མཐོ་རུ་གཏོང་བ་དང་ཡིད་ཆེས་དང་ཆོད་སེམས་བརྟན་དུ་བཏང་སྟེ་ཆབ་སྲིད་ཚུགས་གནས་དེ་བས་མཐོ་བ་དང་། དངོས་སྒྲུབ་ཀྱི་སྤྱོད་ཚུལ་དེ་བས་ཏན་ཏིག འགན་འཁྲི་འཁུར་སེམས་དེ་བས་ཆེ་བ་བཅས་ལ་བརྟེན་ནས་ནུས་ཤུགས་ཡོད་རྒུས་ལས་དོན་ཁག་ལ་དམ་འཛིན་ཡག་པོ་བྱེད་དགོས་པའི་བླང་བྱ་བཏོན་ཡོད། ལྗོངས་ཡོངས་ཀྱི་རིམ་ཁག་སྡེ་ཚན་ཁག་གིས་བསམ་བློ་དང་བྱ་སྤྱོད་ཏང་ཀྲུང་དབྱང་གི་ཐབས་ཇུས་བཀོད་སྒྲིག་ཐོག་གཅིག་གྱུར་ཏན་ཏིག་དང་ལྗོངས་ཏང་ཨུད་ཀྱི་ལས་དོན་བླང་བྱའི་ཐོག་གཅིག་གྱུར་ཡོང་བ་བྱས་ཏེ་མཐའ་ཚད་ཀྱི་བསམ་བློ་མཐའ་འཁྱོངས་དང་། སེམས་ཁྲལ་གྱི་འདུ་ཤེས་ཟབ་ཏུ་བཏང་ནས་རིམས་ནད་སྔོན་འགོག་དང་ཚོད་འཛིན་ཐད་མུ་མཐུད་རིག་པ་ལྕགས་སྐུད་བཞིན་དུ་སྒྲིམ་པ། རྒྱུན་རྣམ་ཅན་གྱི་རིམས་ནད་སྔོན་འགོག་དང་ཚོད་འཛིན་ལ་རྒྱུན་སྲིང་ངང་དམ་འཛིན་ཏན་ཏིག་དང་ཞིབ་ཚགས་བཅས་བྱས་ཏེ་རིམས་ནད་སྔོན་འགོག་དང་ཚོད་འཛིན་ལས་དོན་ཐད་ཆད་ལུས་དང་གྲིབ་ཆ་མ་ལུས་པ་བྱེད་དགོས། མི་དམངས་ལྟེ་བར་འཛིན་པའི་རྩ་བའི་གནས་ཚད་ཐོག་མཐའ་བར་གསུམ་དུ་སྟངས་འཛིན་ནན་པོ་བྱས་ནས་དམངས་འཚོ་ལེགས་གཏོང་དང་མི་སེམས་གཅིག་སྒྲིལ་གྱི་འགོ་འཛུགས་ས་དང་དོན་ལ་བབས་སར་དམིགས་ཏེ་དབུལ་སྒྲོལ་འགག་སྒྲོལ་གྱི་རྒྱལ་ཁ་ཕུ་ཐག་གཅོད་པའི་དམིགས་ཚད་ལས་འགན་དང་དུས་བཀག་ལྟར་འབྱོར་འབྲིང་སྤྱི་ཚོགས་ཕྱོགས་ཡོངས་ནས་བསྐྲུན་རྒྱུ་ལེགས་འགྲུབ་ཡོང་བའི་འགན་ལེན་བྱེད་དགོས།
གོང་འོག་སེམས་པ་མཐུན་པ་དང་ཕྱར་བ་གྲུ་འདེགས་བྱས་ཚེ་རྒྱལ་ཁ་ཐོབ་ངེས་རེད། བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་འགྱུར་མེད་སྟོབས་ལྡན་གྱི་འགོ་ཁྲིད་དང་། ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པ་དང་མཐའ་སྐྱོང་བོད་བརྟན་སྐོར་གྱི་སྤྱི་ཁྱབ་ཧྲུའུ་ཅིའི་རྣམ་བཤད་གལ་ཆེན་གྱི་ཚན་རིག་དང་མཐུན་པའི་མཛུབ་ཁྲིད། དུས་ཡུན་རིང་པོའི་ནང་ལྗོངས་ཡོངས་ཀྱི་དཔལ་འབྱོར་དང་སྤྱི་ཚོགས་བྱ་གཞག་ཁག་འཕེལ་རྒྱས་མྱུར་པོ་བྱུང་བ་ལས་བཏིང་བའི་དངོས་པོའི་རྨང་གཞི་དང་མང་ཚོགས་ཀྱི་རྨང་གཞི་བརྟན་པོ་བཅས་ཡོད་པས་ང་ཚོས་རྒྱལ་ཐུབ་ངེས་ཀྱི་ཡིད་ཆེས་སྔར་བས་བརྟན་པོ་དང་། རྒྱལ་ཐུབ་ངེས་ཀྱི་དད་སེམས་ཞུན་བརྡར། “འབར་འབུར་ཁོད་སྙོམས་ཏེ་ལམ་ཆེན་གཏོད་པའི”ཆོད་སེམས་དང་དཔའ་སྟོབས་འཕེལ་བ། “དྲག་ཆར་རླུང་འཚུབ་ཁྲོད་མདུན་སྐྱོད་བྱེད་པའི”བློ་གྲོས་དང་སྟོབས་ཤུགས་གཅིག་སྒྲིལ། འགན་འཁྲི་དོན་ཐོག་ཏུ་འཁྱོལ་བ། བྱེད་ཐབས་དོན་འཁྱོལ་ཚགས་ཚུད་བཅས་བྱས་ཚེ་དུས་བཀག་ལྟར་དབུལ་སྒྲོལ་འགག་སྒྲོལ་གྱི་རྒྱལ་ཁ་ཕུ་ཐག་གཅོད་པ་དང་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་མཐའ་མའི་རྒྱལ་ཁ་ལེན་པའི་དམིགས་ཚད་ལས་འགན་ལེགས་འགྲུབ་ཡོང་བ་དང་སྤྱི་ཚོགས་རིང་ལུགས་དེང་རབས་ཅན་གྱི་བོད་ལྗོངས་འཛུགས་སྐྲུན་གྱི་ལེའུ་གསར་རྐྱང་རྩོམ་ཐུབ་ངེས་རེད།
