ས་མཐོའི་ཞིང་ལས་ལྗང་མདོག་འཕེལ་རྒྱས་ཀྱི་མདུན་ལམ་ཡངས།

མྱང་ཆུ་གཙང་པོའི་ངོགས་སུ་གནས་པའི་པ་སྣམ་རྫོང་ནི་བོད་ཀྱི་ཚོང་འབྲུའི་རྟེན་གཞི་གལ་ཆེན་ཞིག་རེད། ད་རེས་རྒྱལ་ཁབ་ཀྱི་ཞིང་ལས་ལྗང་མདོག་འཕེལ་རྒྱས་སྔོན་བསྟར་ཁུལ་གྱི་མིང་ཐོའི་ནང་ཚུད་པ་ལས་མི་རྣམས་ཀྱིས་ས་མཐོའི་ལྗང་མདོག་ཞིང་ལས་ལ་དོ་ཁུར་ཆེན་པོ་བྱེད་ཀྱི་ཡོད།
“འཛམ་གླིང་གི་ཡང་རྩེ”དང“སའི་གོ་ལའི་གླིང་སྣེ་གསུམ་པ” “ཨེ་ཤེ་ཡའི་ཆུ་གསོག་མཐོ་ལྕོག”བཅས་ཀྱི་མཚན་སྙན་ལྡན་པའི་མཚོ་བོད་ས་མཐོ་ནི། ཀྲུང་གོ་དང་ཐ་ན་ཨེ་ཤེ་ཡའི་སྣོད་བཅུད་བདེ་འཇགས་སྲུང་ཡོལ་གལ་ཆེན་ཞིག་རེད་ལ། མིག་སྔར་སྔར་བཞིན་སའི་གོ་ལའི་ཐོག་གི་ས་ཁུལ་གཙང་ཤོས་ཀྱི་གྲས་ཤིག་ཀྱང་ཡིན་པ་རེད། ཡིན་ཡང་སྣོད་བཅུད་ཤེས་དཔལ་འཛུགས་སྐྱོང་ལ་ད་དུང་འགྲན་སློང་མང་དག་ཅིག་འཕྲད་བཞིན་པས། ལྗང་མདོག་འཕེལ་རྒྱས་སྟོན་ཕྱོགས་སུ་བྱས་ཏེ་ལས་ཕྱོད་ཆེ་བ་དང་། ཐོན་རྫས་བདེ་འཇགས། ཐོན་ཁུངས་གྲོན་ཆུང་། ཁོར་ཡུག་མཛའ་མཐུན་བཅས་ཀྱི་ས་མཐོའི་ཞིང་ལས་འཕེལ་རྒྱས་ཀྱི་ལམ་བུའི་ཐོག་བསྐྱོད་རྒྱུ་ནི་ཧ་ཅང་གལ་འགངས་ཆེ་བ་རེད།
ཉེ་བའི་ལོ་ཤས་རིང་། པ་སྣམ་རྫོང་གིས་གོ་སྐབས་དམ་འཛིན་དང་། སྔོན་ལ་ལག་བསྟར་དང་སྔོན་ལ་ཚོད་ལྟ་བྱས་ཏེ་ཐོན་ཁུངས་ཕུན་སུམ་ཚོགས་པ་དང་། ས་ཁོངས་ཀྱི་ཁྱད་ཆོས་ལྡན་པ། གནད་དོན་མངོན་གསལ་དོད་པ་བཅས་ལ་གཞི་ཚུགས་ནས་སྤུས་ཚད་ལ་བརྟེན་ནས་ཞིང་ལས་དར་རྒྱས་གཏོང་བ་དང་། ལྗང་མདོག་ལ་བརྟེན་ནས་ཞིང་ལས་དར་རྒྱས་གཏོང་བ། སྤུས་རྟགས་ལ་བརྟེན་ནས་ཞིང་ལས་སྟོབས་ཆེར་གཏོང་བ་བཅས་ཀྱི་འཐབ་ཇུས་ལག་བསྟར་ཤུགས་ཆེན་བྱས་ཡོད།
པ་སྣམ་རྫོང་གིས“ཐབས་མང་མཉམ་སྤྱོད”ཡང་ཡང་བྱས་པ་དང་བྱ་ཐབས་ཚང་མར་ཕན་འབྲས་ཐོན་པའི་གསོན་ཉམས་ལྡན་པའི་ལག་ལེན་བརྒྱུད་ས་མཐོའི་ཞིང་ལས“སྣོད་བཅུད་ལམ་བུར”བསྐྱོད་དེ“ལྗང་མདོག་སྤུས་རྟགས”གཏོད་པ་རེད། དེ་ལས་ང་ཚོས་ས་མཐོའི་ཞིང་ལས་ཀྱི་ལྗང་མདོག་འཕེལ་རྒྱས་ལ་ངེས་པར་དུ་སྐུལ་འདེད་གཏོང་དགོས་པ་མ་ཟད། དེར་མདུན་ལམ་ཡང་ཡངས་པོ་ལྡན་པ་རྟོགས་ཐུབ།
ས་མཐོའི་ཞིང་ལས་ཀྱི་ལྗང་མདོག་འཕེལ་རྒྱས་ལས་དོན་ལ་སྤྱི་འདོམས་བསམ་གཞིགས་དང་ཕྱོགས་ཡོངས་ནས་འཆར་འགོད་བྱེད་དགོས་ལ། གཙོ་གནད་མངོན་གསལ་དོད་པོ་དང་འབེན་ཡོད་སར་མདའ་འཕངས་ནས་ཐོན་སྐྱེད་དང་། འཚོ་བ། སྣོད་བཅུད་བཅས་མཐུན་སྦྱོར་སྐུལ་འདེད་གཏོང་བའི་འགན་ལེན་ཡང་བྱེད་དགོས། ཚན་རིག་དང་མཐུན་པའི་འཆར་འགོད་དང་གནད་དོན་ཕྱོགས་སྟོན་དུ་འཛིན་རྒྱུ་མཐའ་འཁྱོངས་བྱས་ཏེ། ས་ཁོངས་ནང་ཁུལ་གྱི་ཞིང་ལས་ཐོན་སྐྱེད་དང་སྣོད་བཅུད་ཁོར་ཡུག་གི་མངོན་གསལ་དོད་པའི་གནད་དོན་སྔོན་ལ་ཐག་གཅོད་བྱེད་པ་དང་། ཤེས་ལྡན་པའི་དཔུང་ཁག་འཛུགས་སྐྱོང་ལ་ཤུགས་སྣོན་རྒྱག་པ། སྒྲིག་སྲོལ་དང་ལམ་སྲོལ་གསར་གཏོད་དང་ཞིང་ལས་ཚན་རྩལ་གསར་གཏོད་ལ་སྐུལ་འདེད་གཏོང་བ། གཞི་ཁྱོན་འོས་འཚམ་ལྡན་པའི་གཉེར་སྐྱོང་ཞིང་ལས་འཕེལ་རྒྱས་གཏོང་བ་བཅས་བྱས་ནས་ཞིང་ལས་གསར་པ་ཐོན་སྐྱེད་དང་། གཉེར་སྐྱོང་། འཁོར་རྒྱུག་བཅས་ཀྱི་མ་ལག་སྐྱེད་སྲིང་བྱེད་དགོས།
རྩོམ་སྒྲིག་པ།　བདེ་སྒྲོལ།
