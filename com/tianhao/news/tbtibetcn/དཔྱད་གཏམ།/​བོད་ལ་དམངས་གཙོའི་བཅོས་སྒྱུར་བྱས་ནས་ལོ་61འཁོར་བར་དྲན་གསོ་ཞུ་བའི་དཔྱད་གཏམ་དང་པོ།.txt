​བོད་ལ་དམངས་གཙོའི་བཅོས་སྒྱུར་བྱས་ནས་ལོ་61འཁོར་བར་དྲན་གསོ་ཞུ་བའི་དཔྱད་གཏམ་དང་པོ།

དམངས་གཙོའི་བཅོས་སྒྱུར་ནི་བོད་ཀྱི་སྤྱི་ཚོགས་ལམ་ལུགས་ཀྱི་མཆོང་སྐྱོད་རླབས་པོ་ཆེ་ཞིག་ཡིན་ཞིང་། བཀས་བཀོད་རྒྱུད་འཛིན་ཞིང་བྲན་ལམ་ལུགས་ལོ་རྒྱུས་ཀྱི་གད་སྙིགས་ཕུང་པོའི་ནང་དབྱུགས་པ་དང་བསྟུན་ནས་མི་དམངས་དམངས་གཙོའི་ལམ་ལུགས་གསར་རྐྱང་ཞིག་བཙུགས་ཡོད། འདི་ནི་འཕོ་འགྱུར་རླབས་པོ་ཆེ་ཞིག་ཡིན་ཞིང་། དེའི་ཡོངས་ཁྱབ་རང་བཞིན་དང་། མཐར་ཕྱིན་རང་བཞིན། གཏིང་ཟབ་རང་བཞིན་བཅས་བོད་ཀྱི་ལོ་རྒྱུས་འཕེལ་རིམ་ཁྲོད་སྔར་བྱུང་མྱོང་མེད་པ་ཞིག་རེད། ཆབ་སྲིད་ཐད། ཞིང་བྲན་བདག་པོའི་གྲལ་རིམ་གྱིས་ཞིང་བྲན་གྲལ་རིམ་ལ་སྤྱོད་པའི་སྲིད་དབང་སྒེར་འཛིན་རྦད་དེ་མགོ་རྟིང་སློག་པ་དང་རིམ་ཁག་ལོག་སྤྱོད་སྲིད་དབང་མེད་པར་བཟོས་ཏེ། རིམ་ཁག་མི་དམངས་དམངས་གཙོའི་སྲིད་དབང་བཙུགས་པས་ཞིང་བྲན་ཁྲི་ཚོ་བརྒྱ་ཆོས་སྲིད་ཟུང་འབྲེལ་ཆབ་སྲིད་གཉའ་གནོན་གྱི་འཆིང་རྒྱ་ལས་རྦད་དེ་ཐར་ནས་རང་ཉིད་ལ་བདེན་པའི་རྒྱབ་ལངས་བྱེད་མཁན་གྱི་མི་དམངས་སྲིད་དབང་ཐེངས་དང་པོ་དབང་ཡོད། དཔལ་འབྱོར་ཐད། བཀས་བཀོད་རྒྱུད་འཛིན་ཞིང་བྲན་ལམ་ལུགས་ཀྱི་ཐོན་སྐྱེད་འབྲེལ་བ་རྦད་དེ་མེད་པར་བཟོས་པ་དང་། མངའ་བདག་ཆེན་པོ་གསུམ་གྱིས་ཐོན་སྐྱེད་རྒྱུ་ཆ་བདག་གིར་བཟུང་བའི་དབང་བའི་ལམ་ལུགས་མེད་པར་བཟོས་ནས། རྒྱ་ཆེའི་ཞིང་བྲན་དང་བྲན་གཡོག་ལ་རང་ཉིད་ལ་བདག་པའི་ས་ཞིང་དང་། རྩྭ་ར། ནོར་ལུག་སོགས་ཐོན་སྐྱེད་རྒྱུ་ཆ་ཐེངས་དང་པོ་རང་བདག་བྱུང་སྟེ། སྤྱི་ཚོགས་ཀྱི་ཐོན་སྐྱེད་ནུས་ཤུགས་ལ་བཅིངས་འགྲོལ་ཧ་ཅང་ཆེན་པོ་ཐོབ་ཡོད། རིག་གནས་ཐད། མངའ་བདག་ཆེན་པོ་གསུམ་གྱི་རིག་གནས་སྒེར་གཅོད་ལམ་ལུགས་མེད་པར་བཟོས་ནས་ཆོས་སྲིད་ལོགས་དབྱེ་ཡོངས་སུ་ཐུབ་པ་དང་། ཆོས་ལུགས་ལྷ་དབང་དབང་སྒྱུར་གྱི་ལྕགས་སྒྲོག་གཏོར་ནས་ཞིང་བྲན་ཁྲི་ཚོ་བརྒྱར་ཆོས་དད་རང་མོས་བྱུང་སྟེ་རང་ཉིད་ཀྱི་བསམ་པའི་འཚོ་བའི་བདག་པོར་གྱུར་ཡོད། རིག་གནས་སློབ་གསོ་ལོངས་སུ་སྤྱོད་རྒྱུ་དེ་ཡང་སྐུ་དྲག་གཅིག་པུར་དབང་བ་ཞིག་ཁོ་ན་མིན། ཡར་ལངས་ཞིང་བྲན་རྣམས་སློབ་གྲྭར་ཐེངས་དང་པོ་བསྐྱོད་དེ་ཚན་རིག་རིག་གནས་ཤེས་བྱ་སྦྱོང་འགོ་ཚུགས་ཡོད། དམངས་གཙོའི་བཅོས་སྒྱུར་བྱས་པ་བརྒྱུད། དཔལ་འབྱོར་གྱི་རྨང་གཞི་ཡིན་ནའང་འདྲ། ཡང་ན་སྟེང་གི་བཀོད་པའི་འཕོ་འགྱུར་གང་ཞིག་ཡིན་རུང་། ཚང་མས་བཀས་བཀོད་རྒྱུད་འཛིན་ཞིང་བྲན་ལམ་ལུགས་ཀྱི་སྤྱི་ཚོགས་གྲུབ་པའི་མེད་དུ་མི་རུང་བའི་ལམ་ལུགས་མེད་པར་བཟོས་པའི་སྔོན་འགྲོའི་ཆ་རྐྱེན་འོག་མི་དམངས་རང་ཁྱིམ་རང་བདག་གི་ལམ་ལུགས་དང་། གཞི་རིམ་མང་ཚོགས་ཀྱི་རང་སྐྱོང་ལམ་ལུགས། ཆབ་སྲིད་གྲོས་མོལ་ལམ་ལུགས། ངལ་རྩོལ་པ་ཁེར་རྐྱང་ལ་དབང་བའི་ལམ་ལུགས་སོགས་ཀྱི་ལམ་ལུགས་བཙུགས་ནས་བོད་རང་སྐྱོང་ལྗོངས་དབུ་བརྙེས་པ་དང་། བོད་དུ་སྤྱི་ཚོགས་རིང་ལུགས་ཀྱི་ལམ་ལུགས་འཛུགས་ཆེད་རྨང་གཞི་བརྟན་པོ་བཏིང་ཡོད། དམངས་གཙོའི་བཅོས་སྒྱུར་བྱས་པ་དེས་བོད་ཀྱི་ཆབ་སྲིད་དང་། དཔལ་འབྱོར། རིག་གནས། སྤྱི་ཚོགས་བཅས་ཀྱི་ལམ་ལུགས་ལ་འཕོ་འགྱུར་མཐར་ཕྱིན་པ་བྱུང་ཞིང་། འདི་ནི་སྔོན་ཐོན་གྱི་སྤྱི་ཚོགས་ལམ་ལུགས་ཀྱིས་རྗེས་ལུས་ཀྱི་སྤྱི་ཚོགས་ལམ་ལུགས་ལས་རྣམ་པར་རྒྱལ་བའི་ལོ་རྒྱུས་ཀྱི་ལྡོག་མེད་ཅིག་དང་། ཐོན་སྐྱེད་འབྲེལ་བ་གསར་པས་ཐོན་སྐྱེད་འབྲེལ་བ་རྙིང་པའི་ཚབ་བྱེད་པའི་ལོ་རྒྱུས་ཀྱི་ལྡོག་མེད་ཅིག བོད་ཀྱི་སྤྱི་ཚོགས་ལམ་ལུགས་ལ་མཆོང་སྐྱོད་རླབས་པོ་ཆེ་བཅས་ཡིན་པས་བོད་ལྗོངས་ཤེས་དཔལ་ཡར་ཐོན་ཕྱོགས་སུ་བསྐྱོད་པའི་ལམ་ལུགས་ཀྱི་འགལ་རྐྱེན་རྦད་དེ་རྩ་གཏོར་བཏང་ཡོད།

