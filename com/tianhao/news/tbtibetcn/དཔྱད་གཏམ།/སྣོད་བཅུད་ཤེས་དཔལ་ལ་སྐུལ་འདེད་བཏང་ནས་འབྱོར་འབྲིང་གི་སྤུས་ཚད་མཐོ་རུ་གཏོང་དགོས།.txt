སྣོད་བཅུད་ཤེས་དཔལ་ལ་སྐུལ་འདེད་བཏང་ནས་འབྱོར་འབྲིང་གི་སྤུས་ཚད་མཐོ་རུ་གཏོང་དགོས།

སྔོན་ཆད་ང་ཚོས་རི་སྔོ་ཆུ་དྭངས་དགོས་ལ། གསེར་རི་དངུལ་རི་ཡང་དགོས་ཞེས་བརྗོད་ཀྱི་ཡོད། དོན་དངོས་ཐོག་རི་སྔོ་ཆུ་དྭངས་ནི་གསེར་རི་དངུལ་རི་ཡིན། ལོ་15ཡི་གོང་གི་སྐབས་དེའི་ཀྲེ་ཅང་ཞིང་ཨུད་ཀྱི་ཧྲུའུ་ཅི་ཡིན་པའི་ཞི་ཅིན་ཕིང་གིས་ཨན་ཅི་ཡུས་གྲོང་ཚོར་རྟོག་ཞིབ་གནང་སྐབས“རི་གཉིས་སྨྲ་བ”གསར་གཏོད་རང་བཞིན་གྱི་སྒོ་ནས་བཏོན་གནང་ཞིང་། ལོ་མང་རིང་། “རི་གཉིས་སྨྲ་བ”ཕུན་སུམ་ཚོགས་པའི་ངང་འཕེལ་རྒྱས་བྱུང་བ་དེ་ཞི་ཅིན་ཕིང་གི་སྣོད་བཅུད་ཤེས་དཔལ་གྱི་དགོངས་པར་གྱུར་པ་དང་འབྲེལ་མཛེས་སྡུག་ལྡན་པའི་ཀྲུང་གོ་འཛུགས་སྐྲུན་དང་དཔལ་འབྱོར་དང་སྤྱི་ཚོགས་རྒྱུན་མཐུད་ངང་འཕེལ་རྒྱས་འགྲོ་རྒྱུར་སྐུལ་འདེད་ནུས་ལྡན་ཐེབས་ཡོད་པས། མང་ཚོགས་ཀྱི་ཐོབ་སྣང་དང་སྐྱིད་སྣང་རྒྱུན་ཆད་མེད་པར་ཆེ་རུ་ཕྱིན་ཡོད།
ལྗང་མདོག་ནི་སྣོད་བཅུད་ཤེས་དཔལ་གྱི་གཞི་གདན་ཞིག་ཡིན་ལ། ཕྱོགས་ཡོངས་ནས་འབྱོར་འབྲིང་ཡོང་བའི་གཞི་གདན་ཞིག་ཀྱང་ཡིན། ལྗང་མདོག་གིས་རེ་བ་མཚོན་ལ་ཚེ་སྲོག་ཀྱང་མཚོན། ཀྲུང་གོ་གསར་པ་དབུ་བརྙེས་ནས་ལོ་70ལྷག་རིང་། རང་རྒྱལ་གྱིས་ཀྲུང་གོའི་མྱུར་ཚད་དང་ཀྲུང་གོའི་ལས་ཆོད་རྒྱུན་ཆད་མེད་པར་གསར་གཏོད་བྱེད་པ་དང་དུས་མཚུངས་སུ། དཔལ་འབྱོར་འཕེལ་རྒྱས་དང་སྤྱི་ཚོགས་འཆམ་མཐུན་བར་གྱི་ནང་གནས་འབྲེལ་བར་ཡང་རྒྱུན་ཆད་མེད་པར་འཚོལ་ཞིབ་བྱེད་བཞིན་ཡོད། དེ་ཡང་2019ལོ་བར། རྒྱལ་ཡོངས་ཀྱི་ནགས་ཚལ་ཁེབས་ཚད་8%ནས་22.96%བར་མཐོ་རུ་ཕྱིན་པ་དང་། རང་བྱུང་སྲུང་སྐྱོང་ཁུལ་གྱིས་སྐམ་སའི་རྒྱ་ཁྱོན་གྱི་18%ཟིན་ཡོད་པས། རང་རྒྱལ་ཡང་འཛམ་གླིང་ཐོག་ནུས་ཁུངས་གསར་པ་དང་བསྐྱར་སྤྱོད་ནུས་ཁུངས་ཀྱི་རྒྱལ་ཁབ་ཨང་དང་པོར་གྱུར་ཡོད་པ་མ་ཟད། ད་ཆ་འོས་འགན་ཤིང་འཛུགས་དང་། རྨོ་བསྐྱུར་ནགས་གསོ། བྱེ་ཐང་བཅོས་སྐྱོང་། སྣོད་བཅུད་གནས་སྤོ་སོགས་ཀྱི་བྱ་ཐབས་གལ་ཆེན་སྤྱད་དེ་ལྗང་མདོག་སྣོད་བཅུད་བཅོས་སྐྱོང་དང་ཁོར་ཡུག་སྲུང་སྐྱོང་བྱེད་ཤུགས་སྔར་བས་ཆེ་རུ་བཏང་ཡོད་ལ། ལྗང་མདོག་སྟོན་གྲངས་ལ་བརྟེན་ནས་མི་དམངས་ཀྱི་བདེ་སྐྱིད་སྟོན་གྲངས་མཐོ་རུ་བཏང་ཡོད་པས། ཕྱོགས་ཡོངས་ནས་འབྱོར་འབྲིང་གི་སྤུས་ཚད་ཀྱང་མཐོ་རུ་ཕྱིན་ཡོད།
ང་ཚོ་ཚང་མ་སྣོད་བཅུད་ཤེས་དཔལ་འཛུགས་སྐྱོང་ནང་ཞུགས་མཁན་ཞིག་ཡིན། མི་དང་རང་བྱུང་ཁམས་ནི་ལས་དབང་གཅིག་མཐུན་འདུས་གྲུབ་ཀྱི་ཚོགས་པ་ཞིག་ཡིན་པས། སྣོད་བཅུད་ཤེས་དཔལ་འཛུགས་སྐྱོང་ནང་ཞུགས་མཁན་དང་ཕན་པ་ཐོབ་མཁན་ཞིག་ཡིན་པའི་ངོས་ནས་ང་ཚོས“རི་གཉིས་སྨྲ་བ”སློབ་སྦྱོང་གཏིང་ཟབ་དང་། སྣོད་བཅུད་ཤེས་དཔལ་གྱི་བསམ་བློ་ལག་བསྟར། རང་བྱུང་ཁམས་ལ་བརྩི་འཇོག་དང་གཅེས་སྤྲས་བྱེད་པའི་ལྗང་མདོག་གི་རིན་ཐང་ལྟ་བ་དར་སྤེལ་བཅས་བྱས་ནས། རི་སྔོ་ཆུ་དྭངས་མི་སེམས་སུ་ཟུག་པར་བྱེད་དགོས་ལ། སྤྱི་ཚོགས་ཀྱི་རིག་གནས་སྣང་ཚུལ་སྣ་ཚོགས་ཀྱི་བརྩེ་སེམས་ཟབ་མོས་མི་དང་རང་བྱུང་ཁམས་འཆམ་མཐུན་མཉམ་གནས་ཡོང་བར་སྐུལ་འདེད་གཏོང་དགོས་པ་མ་ཟད། ལྗང་མདོག་གི་འཚོ་བ་སྐྱེལ་སྟངས་གསོ་སྐྱོང་དང་། འོས་འགན་ཤིང་འཛུགས་ནང་ཞུགས་རྒྱུར་སྣེ་ཁྲིད། འཚོ་བའི་གད་སྙིགས་རིགས་དབྱེ་བཅས་ཀྱི་གོམས་གཤིས་བཟང་པོ་འཇགས་པ་བྱས་ནས། རང་ཉིད་ནས་འགོ་བཙུགས་ཏེ་ཐུན་མོང་ཐོག་སྣོད་བཅུད་སྲུང་སྐྱོང་གི་དམར་ཐིག་སྲུང་བ་དང་འབྲེལ་སྲུང་སྐྱོང་ཡག་པོ་བྱེད་དགོས་ལ། དེང་རབས་ཀྱི་དྲ་སྦྲེལ་ལས་སྟེགས་ལ་བརྟེན་ནས་སྤྱི་ཚོགས་ཀྱི་སྣོད་བཅུད་སྤྱི་ཕན་བྱ་གཞག་ནང་ཧུར་ཐག་ཞུགས་པ་དང་། དྲ་སྦྲེལ་ལས་སྟེགས་སྤྱད་དེ་སྤྱི་ཚོགས་ཀྱི་གཅེས་སེམས་བརྒྱུད་སྤྲོད་བྱས་ཏེ་ཀྲུང་གོའི་འབྱུང་འགྱུར་ལྗང་མདོག་ལྡན་པར་བྱེད་པ། འཆམ་མཐུན་སྣོད་བཅུད་འཛུགས་སྐྱོང་དང་མཛེས་སྡུག་ལྡན་པའི་ཀྲུང་གོ་འཛུགས་སྐྲུན་བྱེད་པའི་དམིགས་འབེན་མངོན་འགྱུར་བཅས་བྱེད་པའི་ཁྲོད། ང་ཚོ་ཚང་མ་ནི་མེད་དུ་མི་རུང་བའི་སྟོབས་ཤུགས་ཤིག་ཡིན་ལ་བདེ་སྐྱིད་ལྡན་པའི་འཚོ་བ་གསར་སྐྲུན་བྱེད་མཁན་ཞིག་ཀྱང་ཡིན།
སྣོད་བཅུད་ཤེས་དཔལ་འཛུགས་སྐྱོང་ནི་ཀྲུང་ཧྭ་མི་རིགས་ཀྱི་རྒྱུན་མཐུད་འཕེལ་རྒྱས་དང་འབྲེལ་བ་ཡོད་པའི་ལོ་ངོ་སྟོང་གི་ཇུས་ཆེན་ཞིག་ཡིན། ད་ཆ། ཀྲུང་གོའི་སྣོད་བཅུད་ཤེས་དཔལ་འཛུགས་སྐྱོང་དེ་མགྱོགས་ལམ་དུ་སླེབས་ནས་ནམ་མཁའ་དེ་བས་སྔོ་བ་དང་། རི་བོ་དེ་བས་ལྗང་བ། ཆུ་མོ་དེ་བས་དྭངས་བ་བཅས་ཀྱི་རྣམ་པ་རྒྱུན་ཆད་མེད་པར་ང་ཚོའི་མིག་ལམ་དུ་མངོན་རྒྱུ་ཡོད་ལ། འབྱུང་འགྱུར་ལ་ཁ་ཕྱོགས་ཚེ་ཞི་ཅིན་ཕིང་གི་སྣོད་བཅུད་ཤེས་དཔལ་གྱི་དགོངས་པའི་ཁྲིད་སྟོན་འོག ཀྲུང་གོའི་སྣོད་བཅུད་ཤེས་དཔལ་གྱི་ལམ་ནི་དེ་བས་སྲ་ཞིང་བརྟན་པ་དང་ཕྱོགས་ཡོངས་ནས་འབྱོར་འབྲིང་གི་སྤུས་ཚད་དེ་བས་མཐོ་རུ་ཕྱིན་ནས་མི་དམངས་ཀྱི་ཐོབ་སྣང་དང་། སྐྱིད་སྣང་། བདེ་སྣང་བཅས་རྒྱུན་ཆད་མེད་པར་ཆེ་རུ་འགྲོ་ངེས་ཡིན།
