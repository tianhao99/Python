ཁེ་ལས་ལ་གསོན་ཤུགས་བསྣན་པ་དང་ལས་ཞུགས་ལ་སྒུལ་ཤུགས་བསྣན་པ།

ལས་ཞུགས་ནི་དམངས་འཚོ་ཆེ་ཤོས་ཡིན།　“བརྟན་པོ་དྲུག”གི་ལས་དོན་དང“འགན་ལེན་དྲུག”གི་ལས་འགན་ཚང་མར་ལས་ཞུགས་ཨང་དང་པོར་བཞག་ཡོད།　དེས་ན་འདི་ལོ་ནས་བཟུང་བོད་ལྗོངས་ཀྱིས་ལས་ཞུགས་བརྟན་པོ་དང་འབབ་འཕར་ལ་སྐུལ་འདེད་གཏོང་རྒྱུའི་ཐད་ཞིབ་ཕྲའི་བྱ་ཐབས་གང་དག་སྤྱད་ཡོད་དམ།　མིག་སྔའི་ལས་ཞུགས་ཀྱི་སྤྱིའི་དུས་བབ་ཇི་འདྲ་ཡིན་ནམ།　གོམ་སྟབས་རྗེས་མར་ལས་ཞུགས་བསྡུ་ལེན་གྱི་ནུས་པ་ཇི་ལྟར་སྐྱེད་སྲིང་བྱེད་དགོས་སམ།　གནད་དོན་དེ་དག་ལ་དམིགས་ནས་གསར་འགོད་པས་རང་སྐྱོང་ལྗོངས་མི་སྤྱི་ཐིང་གི་ཏང་ཙུའི་ཁོངས་མི་ཐིང་ཀྲང་གཞོན་པ་ཟླ་བ་ཚེ་རིང་ལ་ཆེད་དོན་བཅར་འདྲི་བྱས་པ་ཡིན།
གསར་འགོད་པ།　ལས་ཞུགས་ནི་དམངས་འཚོའི་རྩ་བ་ཡིན་པས་ཡུན་རིང་བདེ་འཁོད་དང་སྤུས་ཚད་མཐོ་བའི་འཕེལ་རྒྱས་དང་འབྲེལ་བ་ཡོད།　མཐོ་སློབ་སློབ་ཐོན་སློབ་མའི་ལས་ཞུགས་དང་ཞིང་འབྲོག་མང་ཚོགས་ཀྱི་ལས་ཞུགས་ཐད་སྐུལ་འདེད་གཏོང་རྒྱུར་དམིགས་ནས་ཞིབ་ཕྲའི་བྱ་ཐབས་གང་དག་སྤྱད་ཡོད་དམ།
ཟླ་བ་ཚེ་རིང་།　མཐོ་སློབ་སློབ་ཐོན་སློབ་མའི་ལས་ཞུགས་ལ་དམིགས་ནས།　ང་ཚོས་གཙོ་བོ་ལྗོངས་ནང་ཁུལ་དང་ལྗོངས་ཕྱིའི་ལས་ཞུགས་ལས་གནས་གཉིས་ཀྱི་ཐོན་ཁུངས་སྤྱི་འདོམས་བྱས་ནས་མཐོ་སློབ་སློབ་ཐོན་སློབ་མའི་ལས་ཞུགས་ཀྱི་གཞི་རྩའི་ཐག་གཅོད་བྱ་གཞིར་དམ་འཛིན་ནན་པོ་བྱེད་པ་དང་མཐོ་སློབ་སློབ་ཐོན་སློབ་མའི་ལས་ཞུགས་ཀྱི་ཐབས་ལམ་རྒྱ་ཆེར་བཏང་ནས་གཞུང་གི་ལས་གནས་དང་།　ཁེ་ལས་ཀྱི་གདན་ཞུ།　རྒྱབ་སྐྱོར་གསུམ་དང་རོགས་སྐྱོར་གཅིག་སོགས་ཕྱོགས་མང་གཞི་གཅིག་གི་ལས་ཞུགས་ལས་སྟེགས་འཐུས་སྒོ་ཚང་དུ་བཏང་ཡོད།　མིག་སྔའི་བར་རིམ་རྩིས་བྱས་ན་མཐོ་སློབ་སློབ་ཐོན་སློབ་མའི་ལས་ཞུགས་ལས་གནས་ཁྲི་6.55ཡོངས་བསྒྲགས་བྱས་པ་དང་།　རིམ་པ་ཁག་གི་འགན་འཁྲི་སྔར་བས་ནན་དུ་བཏང་བ་དང་རྗེས་སྙེགས་ཞབས་ཞུ་ལག་བསྟར་བྱས་ཏེ་ལས་བྱེད་ལས་བཟོ་ཁྲི་1.8དང་མཐོ་སློབ་སློབ་ཐོན་སློབ་མ་ཁྲི་2.3དབར“གཅིག་གཏད་གཅིག་དང་མང་གཏད་གཅིག”གི་རོགས་སྐྱོར་ཆ་སྒྲིག་བྱས་པ་དང་།　དྲིལ་བསྒྲགས་དང་ཁྲིད་སྟོན་སྔར་བས་གཏིང་ཟབ་ཏུ་བཏང་ནས་སློབ་གྲྭར་བསྐྱོད་དེ་གཅིག་སྡུད་དྲིལ་བསྒྲགས་དང་།　ལས་མི་བསྡུ་བའི་འདུ་ཚོགས་ཀྱི་ཆེད་དོན་དྲིལ་བསྒྲགས།　གཙོ་གནད་སྨྱན་སྦྱོར་གྱི་མཉམ་འགུལ་དྲིལ་བསྒྲགས་སོགས་ཀྱི་བྱེད་ཐབས་བརྒྱུད་སྤྱི་ཚོགས་ཀྱི་ལས་ཞུགས་འདུ་ཤེས་ཧྲིལ་པོ་འགྱུར་ལྡོག་འགྲོ་རྒྱུར་མུ་མཐུད་ཁྲིད་སྟོན་བྱས་ནས་སྤྱི་ཚོགས་ཡོངས་ཀྱིས་མཐོ་སློབ་སློབ་ཐོན་སློབ་མའི་ལས་ཞུགས་ལ་དོ་ཁུར་དང་རྒྱབ་སྐྱོར་བྱེད་པའི་མཉམ་ཤུགས་ཆེན་པོ་ཆགས་པར་བྱས་ཡོད།
ཞིང་འབྲོག་མང་ཚོགས་ཀྱི་ལས་ཞུགས་ལ་དམིགས་ནས་ང་ཚོས་རིམ་ཁག་སྲིད་གཞུང་གི་སྒྲིག་འཛུགས་དང་ཁྲིད་སྟོན་ནུས་པ་དང་།　རིགས་ཁག་གི་ངལ་ནུས་ཕྱིར་གཏོང་རྩ་འཛུགས་7087གྱི་ནུས་པ།　ལས་ཞུགས་གཞན་སྒྱུར་རྟེན་གཞི་600ལྷག་ཙམ་གྱི་ནུས་པ་བཅས་འདོན་སྤེལ་གང་ལེགས་བྱས་ཏེ་ཞིང་འབྲོག་མང་ཚོགས་ལ་ལས་ཞུགས་གཞན་སྒྱུར་གྱི་གཞི་རྟེན་བརྟན་པོ་ཞིག་བསྐྲུན་པས་ལྗོངས་ཡོངས་སུ་ངལ་ནུས་ཕྱིར་གཏོང་བྱེད་ཚད་མི་ཁྲི་29.2ཟིན་པ་དེས་49.8%བཟུང་བ་དང་།　དེ་དང་ཆབས་ཅིག　སྲིད་གཞུང་གི་མ་འཇོག་རྣམ་གྲངས་ཀྱིས་ཞིང་འབྲོག་པའི་ལས་ཞུགས་གཞན་སྒྱུར་བསྡུ་ལེན་གྱི་ཆེད་དོན་སྦྲེལ་མཐུད་ལམ་སྲོལ་བཙུགས་པས།　ཞིང་འབྲོག་པས་ལས་མི་སྤྱོད་ཚད་བསྡོམས་འབོར་གྱི་59.3%བཟུང་བ་དང་།　སྲིད་གཞུང་གི་མ་འཇོག་སྒོར་ཁྲི་400མན་དང་མཐའ་མཚམས་འབྱོར་འབྲིང་གྲོང་ཚོའི་གཞུང་ལམ་གྱི“གུད་གསབ་ལས་སྤྲོད”རྣམ་གྲངས་ཞིང་འབྲོག་པའི་ཨར་སྐྲུན་ཁེ་ལས་ལ་སྤྲོད་རྒྱུར་སྐུལ་འདེད་ཤུགས་ཆེན་བཏང་ཞིང་།　མིག་སྔར་ཞིང་འབྲོག་པས་ལས་མི་སྤྱོད་ཚད་བསྡོམས་འབོར་གྱི་80.6%བཟུང་ནས་ཞིང་འབྲོག་པའི་ལས་ཞུགས་གཞན་སྒྱུར་སྒྲིག་འཛུགས་ཅན་དུ་འགྱུར་ཚད་ཟམ་མི་ཆད་པར་མཐོ་རུ་ཕྱིན་ཡོད།
གསར་འགོད་པ།　མིག་སྔར་རང་ལྗོངས་ཀྱི་ལས་ཞུགས་ཀྱི་སྤྱི་ཡོངས་ཀྱི་གནས་ཚུལ་གང་འདྲ་ཡོད་དམ།　ངལ་རྩོལ་ནུས་ཤུགས་ཀྱི་ལས་ཞུགས་ལ་དུས་བབ་གང་འདྲ་ཞིག་འཕྲད་ཡོད་དམ།
ཟླ་བ་ཚེ་རིང་།　འདི་ལོ་ཏོག་གསར་གློ་ཚད་རིམས་ནད་ཀྱི་འགྲན་སློང་དྲག་པོའི་མདུན་དུ་ལྗོངས་ཏང་ཨུད་དང་སྲིད་གཞུང་གི་འགྱུར་མེད་སྟོབས་ལྡན་གྱི་འགོ་ཁྲིད་འོག་རང་སྐྱོང་ལྗོངས་མི་སྤྱི་ཐིང་གིས་སྟོབས་དང་ལྡན་པ་དང་།　གསར་གཏོད་རང་བཞིན།　སྡེབ་སྒྲིག་རྣམ་པ་བཅས་ཀྱི་སྲིད་ཇུས་བྱ་ཐབས་ལ་བརྟེན་ནས་ལས་ཞུགས་ཀྱི་དུས་བབ་བརྟན་པོ་འགན་ལེན་བྱས་སྟབས་ལས་ཞུགས་དམིགས་ཚད་ཀྱི་ལྡོག་འཕར་མངོན་འགྱུར་བྱུང་ཡོད།　མིག་སྔའི་བར་ལྗོངས་ཡོངས་སུ་གྲོང་ཁྱེར་དང་གྲོང་རྡལ་གྱི་མི་ཁྲི་2.3གསར་དུ་ལས་ཞུགས་ཐུབ་ནས་གྲོང་ཁྱེར་དང་གྲོང་རྡལ་གྱི་ལས་ཤོར་ཐོ་འགོད་བྱེད་ཚད་3%ནང་ཚུན་དུ་ཚོད་འཛིན་ཐུབ་ཡོད།　སློབ་གསོ་སྡེ་ཚན་གྱིས་བསྡོམས་རྩིས་བྱས་པར་གཞིགས་ན།　ལྗོངས་ནང་ཁུལ་གྱི་ལོ་འདི་གའི་མཐོ་སློབ་སློབ་ཐོན་སློབ་མ་ཐོག་མར་ལས་ཞུགས་ཐུབ་ཚད་53.8%ཟིན་ནས་མིག་སྔའི་བར་མཐོ་སློབ་སློབ་ཐོན་སློབ་མ་ལས་ཞུགས་ཐུབ་ཚད་80.06%ཟིན་པ་དེ་ན་ནིང་ལས་བརྒྱ་ཆའི་གྲངས་8མཐོ་རུ་ཕྱིན་ཡོད།　ཞིང་འབྲོག་པ་ཁྲི་58.6ལས་ཞུགས་གཞན་སྒྱུར་བྱུང་ནས་ལོ་ཧྲིལ་པོའི་དམིགས་ཚད་ཀྱི་97.7%ལེགས་གྲུབ་བྱུང་སྟེ་ལས་ཞུགས་གཞན་སྒྱུར་གྱི་ཡོང་འབབ་སྒོར་དུང་ཕྱུར་42.5མངོན་འགྱུར་བྱུང་བ་དང་།　ལོ་ཧྲིལ་པོའི་དམིགས་ཚད་ཀྱི་101.2%ལེགས་གྲུབ་བྱུང་ཡོད།　དབུལ་སྒྲོལ་མི་འབོར་དང་མཐའ་ལུས་མི་འབོར་དབུལ་པོ་ཁྲི་2.12ལ་གསོ་སྦྱོང་བྱས་པ་དང་།　མི་ཁྲི་15.4ལས་ཞུགས་གཞན་སྒྱུར་ཐུབ་སྟེ་ལས་ཞུགས་གཞི་ཁྱོན་རྒྱུན་ཆད་མེད་པར་ཆེ་རུ་ཕྱིན་པ་དང་ལས་ཞུགས་སྤུས་ཚད་མངོན་གསལ་དོད་པོས་མཐོ་རུ་ཕྱིན་ཡོད།　འོན་ཀྱང་མིག་སྔར་ལྗོངས་ཕྱི་ནང་གི་ཁེ་ལས་ལ་ལས་ཞུགས་བསྡུ་ལེན་གྱི་ཚད་བཀག་ཡོད་པ་དང་མི་སེར་ཁག་གཅིག་གི་ལས་ཞུགས་འདུ་ཤེས་ཞན་པ་དང་ལས་ཞུགས་ཐབས་ལམ་མང་པོ་མེད་པ་སོགས་ཀྱི་གནད་དོན་སྔར་བཞིན་གནས་ཡོད།
