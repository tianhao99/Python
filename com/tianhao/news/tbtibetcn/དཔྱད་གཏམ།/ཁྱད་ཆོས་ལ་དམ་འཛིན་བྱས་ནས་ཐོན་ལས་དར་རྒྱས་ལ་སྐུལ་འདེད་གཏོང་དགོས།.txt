ཁྱད་ཆོས་ལ་དམ་འཛིན་བྱས་ནས་ཐོན་ལས་དར་རྒྱས་ལ་སྐུལ་འདེད་གཏོང་དགོས།

རྒྱལ་ཡོངས་ཀྱི་ས་ཆ་ཁག་དང་བསྡུར་ན་མིག་སྔར་བོད་ཀྱི་ཐོན་ལས་དང་ཐོན་ཁུངས་ཀྱི་ལེགས་ཆ་དཔལ་འབྱོར་གྱི་ལེགས་ཆར་ཡག་པོ་བསྒྱུར་ཐུབ་མེད་པས། ཐོན་ལས་འཕེལ་རྒྱས་སྔར་བཞིན་བོད་ཀྱི་དཔལ་འབྱོར་འཛུགས་སྐྲུན་ཁྲོད་ཀྱི་ཞན་ཆ་ཡིན་པ་དང་། དེང་རབས་ཐོན་ལས་མ་ལག་ཡོངས་སུ་བསྐྲུན་ཚར་མེད་པ་མ་ཟད། འཕེལ་རྒྱས་ཀྱི་སྤྱི་ཡོངས་སྔར་བཞིན་འགོ་འཛུགས་པའི་དུས་མཚམས་སུ་གནས་པས། མི་མངོན་པའི་སྟོབས་ཤུགས་ཆེན་པོ་འཚོལ་ཞིབ་བྱེད་རིན་ཡོད། དམིགས་ཚད་དེ་མངོན་འགྱུར་བྱེད་པར་སྨྱུག་འཛིན་པས་གཤམ་གསལ་གྱི་ལས་དོན་ཁག་སྒྲུབ་དགོས་པའི་ངོས་འཛིན་བྱེད་ཀྱི་ཡོད།
འཕེལ་རྒྱས་ཀྱི་བསམ་ཕྱོགས་གསར་གཏོད་བྱེད་དགོས། ཐོན་ལས་འཕེལ་རྒྱས་ནི་སྲིད་གཞུང་གི་ཁྲིད་སྟོན་དང་ཁ་འབྲལ་ཐབས་མེད་པས། འབྲེལ་ཡོད་སྡེ་ཚན་གྱིས་ངེས་གནས་གསལ་པོ་དང་སྲིད་ཇུས་འཐུས་ཚང་དུ་བཏང་སྟེ་ཐོན་ལས་ལ་ཁྲིད་སྟོན་ཡག་པོ་དང་། ཁྲོམ་རའི་སྟོན་ཕྱོགས་མཐའ་འཁྱོངས། ཚན་རྩལ་གྲུབ་འབྲས་ནང་འདྲེན་དང་། བསྡུ་ལེན། ཁོང་དུ་ཆུད་པ་བཅས་གསར་གཏོད་ལ་འགྱུར་བར་མཐོང་ཆེན་བྱེད་པ། ཁྱད་ལྡན་ཐོན་ལས་འཕེལ་རྒྱས་གཏོང་བ་དེ་ཉིད་མིག་སྔ་དང་སླད་ཕྱིན་ལྗོངས་ཡོངས་ཀྱི་ཐོན་ལས་འཕེལ་རྒྱས་ལས་དོན་ཁྲོད་ཀྱི་ལས་དོན་གལ་ཆེན་གྱི་གྲས་ཤིག་ལ་བརྩི་བ་བཅས་བྱས་ཏེ་ཐོན་ལས་འཕེལ་རྒྱས་གཏོང་རྒྱུ་དེ་དབུལ་སྒྲོལ་འགག་སྒྲོལ་དང་། ལས་ཞུགས་ལ་སྐུལ་ཁྲིད། ཡོང་འབབ་མང་དུ་གཏོང་བ་བཅས་དང་ཟུང་འབྲེལ་གྱིས་ལྗང་མདོག་དང་རྒྱུན་མཐུད་འཕེལ་རྒྱས་ཀྱི་ཐོན་ལས་མ་ལག་འཛུགས་དགོས།
ཡུལ་བབ་དང་བསྟུན་རྒྱུ་མཐའ་འཁྱོངས་བྱེད་དགོས། རྒྱལ་ཡོངས་ཀྱི་ས་ཆ་ཁག་དང་བསྡུར་ན་རང་ལྗོངས་ས་མཐོར་གནས་པས། ས་མཐོའི་ཐོན་ལས་དང་མི་རིགས་ཐོན་ལས་ཀྱི་དམིགས་བསལ་ལེགས་ཆ་མངོན་གསལ་དོད་པ་དང་ཐུན་མོང་མ་ཡིན་པའི་ལེགས་ཆ་ཧ་ཅང་མང་པོ་ཡོད། དེས་ན་རང་ལྗོངས་ཀྱི་ས་མཐོའི་ས་ཁོངས་ཀྱི་ཁྱད་ཆོས་དང་ཟུང་འབྲེལ་དང་། རང་ལྗོངས་ཀྱི་ལྗོངས་བབ་ཀྱི་ལེགས་ཆ་དང་། ཁྱད་ལྡན་ལེགས་ཆ། ཐོན་ཁུངས་ཀྱི་ལེགས་ཆ། ཐོན་ལས་ཀྱི་རྨང་གཞི། ཁྲོམ་རའི་དགོས་མཁོ་བཅས་མངོན་གསལ་དོད་པོ་ཡོང་བར་བྱས་ཏེ་ཐོན་ལས་འཕེལ་རྒྱས་གཏོང་རིང་ཞིང་ལས་འཚམ་སར་ཞིང་ལས་དང་། ནགས་ལས་འཚམ་སར་ནགས་ལས། འབྲོག་ལས་འཚམ་སར་འབྲོག་ལས། ཡུལ་སྐོར་འཚམ་སར་་ཡུལ་སྐོར་བཅས་འཕེས་རྒྱས་གཏོང་རྒྱུ་མཐའ་འཁྱོངས་བྱེད་པ་ལས་གཅིག་དཔེ་བརྒྱ་འགེབས་མི་བྱེད་པ་དང་རྨོངས་ཚོད་ཀྱིས་རྣམ་གྲངས་ལེགས་གྲུབ་ཡག་པོ་མ་བྱུང་བའི་གནས་ཚུལ་མ་ཐོན་པ་བྱེད་དགོས། ཡུལ་བབ་དང་བསྟུན་ནས་རང་ལྗོངས་ཀྱི་ཁྱད་ལྡན་ལེགས་ཆའི་ཐོན་ལས་སྐྱེད་སྲིང་དང་འཕེལ་རྒྱས་ཤུགས་ཆེན་གཏོང་བ་དང་། བོད་ཀྱི་དོན་དངོས་དང་འཚམས་པ་དང་བསྡུར་བའི་ལེགས་ཆ་ལྡན་པའི་ཐོན་ལས་ཁག་གཅིག་འཕེལ་རྒྱས་ཤུགས་ཆེན་བཏང་སྟེ་ཁྱད་ལྡན་ལེགས་ཆའི་ཐོན་ལས་གནད་སྨིན་དང་ས་ཁོངས་ཀྱི་ཁྱད་ཆོས་མངོན་གསལ་དོད་པོ་ཡོང་བ་བྱེད་དགོས།
ཁྱད་ལྡན་ལེགས་ཆ་མངོན་གསལ་དོད་པོ་ཡོང་བ་བྱེད་དགོས། མིག་སྔར་རྒྱལ་ཡོངས་ཀྱི་ས་ཕྱོགས་ཁག་གིས་ཁྱད་ལྡན་ཐོན་ལས་འཕེལ་རྒྱས་ཤུགས་ཆེན་གཏོང་བཞིན་ཡོད་པས། ངེས་པར་དུ“གཞན་ལ་མེད་པ་ང་ལ་ཡོད་པ་དང་། གཞན་ལས་ངའི་དེ་ལེགས་པ། གཞན་ཡག་པ་ཡོད་ན་ངའི་དེ་དམིགས་བསལ་ཆེ་བ”བཅས་ཀྱི་ས་མཐོའི་ཁྱད་ཆོས་མཐའ་འཁྱོངས་བྱས་ཏེ་མི་མངོན་པའི་སྟོབས་ཤུགས་ལྡན་པའི་ཚོང་རྟགས་དང་ཐོན་ཡུལ་གྲགས་ཅན་གྱི་མཚོན་རྟགས་ཁག་གཅིག་བདམས་ནས་གཙོ་གནད་ཐོག་གསོ་སྐྱོང་དང་དྲིལ་བསྒྲགས་འོས་སྦྱོར་བྱས་ཏེ་སྐད་གྲགས་ཆེ་བའི་སྤུས་རྟགས་ཧུར་ཐག་གཏོད་དགོས།
རྩོམ་སྒྲིག་པ།　བདེ་སྒྲོལ།
