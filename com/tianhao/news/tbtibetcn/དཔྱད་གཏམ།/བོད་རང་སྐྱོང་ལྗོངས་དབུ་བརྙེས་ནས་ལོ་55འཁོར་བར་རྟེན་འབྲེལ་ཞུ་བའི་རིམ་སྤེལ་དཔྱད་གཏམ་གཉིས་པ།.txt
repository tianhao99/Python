བོད་རང་སྐྱོང་ལྗོངས་དབུ་བརྙེས་ནས་ལོ་55འཁོར་བར་རྟེན་འབྲེལ་ཞུ་བའི་རིམ་སྤེལ་དཔྱད་གཏམ་གཉིས་པ།

ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་ཀྱི་འགྲན་ཟླ་བྲལ་བའི་ཁྱད་འཕགས་རང་བཞིན།
—— བོད་རང་སྐྱོང་ལྗོངས་དབུ་བརྙེས་ནས་ལོ་55འཁོར་བར་རྟེན་འབྲེལ་ཞུ་བའི་རིམ་སྤེལ་དཔྱད་གཏམ་གཉིས་པ།
འོད་སྟོང་འཕྲོ་བའི་ལོ་55བརྒྱུད། བོད་རང་སྐྱོང་ལྗོངས་དབུ་བརྙེས་ནས་ལོ་55འཁོར་བའི་རྟེན་འབྲེལ་ཉིན་མོ་འཆར་ཉེར་ཡོད། ཀྲུང་གོ་གུང་ཁྲན་ཏང་གི་འགོ་ཁྲིད་འོག་དུས་རབས་ཕྱེད་ཀ་ལྷག་ཙམ་རིང་བོད་ལྗོངས་ས་མཐོར་རླབས་ཆེའི་འཕོ་འགྱུར་བྱུང་བ་དང་། རླབས་ཆེའི་མཆོང་སྐྱོད་བྱུང་བ། རླབས་ཆེའི་མཛད་རྗེས་རྡོ་རིང་བཙུགས་པ་བཅས་ནི། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་ཀྱི་ཁྱད་འཕགས་རང་བཞིན་བོད་དུ་ཆེས་གཅིག་སྡུད་དང་། ཆེས་དཔེ་མཚོན། ཆེས་ཐད་མཐོང་བཅས་ཀྱི་མཚོན་ཚུལ་ཞིག་དང་། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ལམ་ལུགས་བོད་དུ་ལེགས་གྲུབ་ལྡན་པའི་ངང་ལག་ལེན་བསྟར་བ་ཞིག་ཡིན་པས། དེ་ཐོག་ནས་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ལམ་ལུགས་ཀྱི་འགྲན་ཟླ་བྲལ་བའི་ཁྱད་འཕགས་རང་བཞིན་དང་རབ་ཏུ་འབར་བའི་སྐྱེ་སྟོབས་གང་ལེགས་མངོན་ནས། འཛམ་གླིང་གི་སྐྱེ་བོར་བདེན་དོན་འདི་འདྲ་ཞིག་ཁྱབ་བསྒྲགས་བྱས་པ་སྟེ། ཀྲུང་གོ་གུང་ཁྲན་ཏང་གི་འགོ་ཁྲིད་མཐའ་འཁྱོངས་དང་། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ལམ་ལུགས་མཐའ་འཁྱོངས། མི་རིགས་ས་ཁོངས་རང་སྐྱོང་ལམ་ལུགས་མཐའ་འཁྱོངས་བཅས་བྱས་ཚེ། གཞི་ནས་བོད་ལ་དར་རྒྱས་ཡར་ཐོན་གྱི་དེང་དུས་དང་དེ་བས་མཛེས་སྡུག་ལྡན་པའི་འབྱུང་འགྱུར་ཡོང་ངེས་པ་དེ་ཡིན།
སྤྱི་ཚོགས་རིང་ལུགས་ཡག་ཅིང་། ཞིང་བྲན་ཁྲི་ཚོ་བརྒྱར་ཡར་ལངས་བཅིངས་འགྲོལ་ཐོབ་པ་དང་རང་ཁྱིམ་རང་བདག་བྱུང་ནས། རྒྱལ་ཁབ་དང་སྤྱི་ཚོགས་ཀྱི་བདག་པོར་གྱུར་ཏེ། བདག་པོའི་རྣམ་འགྱུར་གྱི་ཐོག་ནས་རྒྱལ་ཡོངས་མི་དམངས་དང་མཉམ་དུ་སྤྱི་ཚོགས་རིང་ལུགས་ཀྱི་ཡངས་ཤིང་རྒྱ་ཆེ་བའི་འགྲོ་ལམ་ཐོག་བསྐྱོད་དེ། རྒྱལ་ཁབ་ཀྱི་ལས་དོན་དང་བོད་ལྗོངས་ས་གནས་ཀྱི་ལས་དོན་ལ་དོ་དམ་བྱེད་རྒྱུར་འདྲ་མཉམ་ངང་ཞུགས་པ་དང་། ལས་བརྩོན་དང་བློ་གྲོས་ལ་བརྟེན་ནས་སྤྱི་ཚོགས་རིང་ལུགས་འཛུགས་སྐྲུན་དང་། མཛེས་སྡུག་ལྡན་པའི་ཁྱིམ་གཞིས་འཛུགས་སྐྲུན། མཛེས་སྡུག་ལྡན་པའི་འཚོ་བ་གཏོད་པ་བཅས་བྱས་ཏེ། སྤྱི་ཚོགས་རིང་ལུགས་ཀྱི་བདག་པོའི་ཉམས་འགྱུར་བཟང་པོ་གང་ལེགས་མངོན་ཡོད།
ཆོས་སྲིད་ཟུང་འབྲེལ་གྱི་བཀས་བཀོད་རྒྱུད་འཛིན་ཞིང་བྲན་ལམ་ལུགས་འོག་རྒྱ་ཆེའི་ཞིང་བྲན་རྣམས་ལ་བཀས་བཀོད་རྒྱུད་འཛིན་ཞིང་བྲན་བདག་པོའི་དབང་སྒྱུར་དང་གཉའ་གནོན་ཚད་མེད་ཕོག་ནས། དེའི་སྲོག་རིན་རྩྭ་ཐག་གཅིག་དང་མཚུངས་པས་ཆབ་སྲིད་ཀྱི་དབང་ཆ་དང་། མི་ལུས་རང་དབང་། འགྲོ་བ་མིའི་ཐོབ་ཐང་བཅས་གང་ཡང་མེད། སྤྱི་ཚོགས་རིང་ལུགས་ཡག་ཅིང་། མི་རིགས་ཁག་གི་མི་དམངས་མང་ཚོགས་ཀྱི་ངལ་རྩོལ་གྱི་ཧུར་སེམས་དང་གསར་གཏོད་ཀྱི་སྤྲོ་སེམས་སྔར་ན་མེད་པ་འཕེལ་ནས། སྤྱི་ཚོགས་ཐོན་སྐྱེད་ནུས་ཤུགས་གོང་འཕེལ་མྱུར་པོ་ཕྱིན་པ་དང་། དཔལ་འབྱོར་དང་སྤྱི་ཚོགས་འཕེལ་རྒྱས་ཐད་ལོ་རྒྱུས་རང་བཞིན་གྱི་མཆོང་སྐྱོད་ཟམ་མི་ཆད་པར་བྱུང་བ། གྲོང་ཁྱེར་དང་གྲོང་གསེབ་ལ་ཉིན་རེ་བཞིན་རྣམ་པ་གསར་པ་ཐོན་པ། མཛེས་སྡུག་ལྡན་པའི་གྲོང་གསེབ་སྐར་ཚོགས་ལྟར་གང་སར་ཁྱབ་པ། ཁྱད་ལྡན་ཐོན་ལས་འཕེལ་རྒྱས་ཤུགས་ཆེན་ཕྱིན་པ་བཅས་ལས། རང་ལྗོངས་སུ་དཔལ་འབྱོར་སྤུས་ཚད་མཐོ་པོས་འཕེལ་རྒྱས་འགྲོ་བའི་རྣམ་པ་མངོན་ཡོད། དེ་སྔ། ཆོས་སྲིད་ཟུང་འབྲེལ་གྱི་བཀས་བཀོད་རྒྱུད་འཛིན་ཞིང་བྲན་ལམ་ལུགས་འོག་སྤྱི་ཚོགས་ཀྱི་ཐོན་སྐྱེད་ནུས་ཤུགས་འཕེལ་མེད་རང་སོར་གནས་པ་དང་། དཔལ་འབྱོར་ཉམས་རྒུད་ཀྱི་གནས་སུ་གྱར་བ། སྤྱི་ཚོགས་ཀྱི་ལས་རིགས་སྣ་ཚོགས་ཉམས་དམས་སུ་གྱུར་པ། མི་དམངས་འཚོ་ཐབས་བྲལ་བ་བཅས་ལས། རྒྱ་ཆེའི་ཞིང་བྲན་རྣམས་མཚོ་ལྟར་ཟབ་ལ་མེ་ལྟར་ཚ་བའི་སྡུག་བསྔལ་གྱི་གནས་སུ་གྱར་ནས་ཉམས་ཐག་གི་འཚོ་བ་སྐྱེལ་དགོས་བྱུང་ཡོད། སྤྱི་ཚོགས་རིང་ལུགས་ཡག་ཅིང་། མར་ཁེ་སི་རིང་ལུགས་ཀྱི་མཛུབ་ཁྲིད་གནས་བབ་ཉིན་རེ་བཞིན་སྲ་བརྟན་དུ་ཕྱིན་པ་དང་། སྤྱི་ཚོགས་རིང་ལུགས་ཀྱི་རིག་གནས་གོང་འཕེལ་དང་དར་རྒྱས་ཆེན་པོ་ཕྱིན་པ། མི་རིགས་ཀྱི་སྲོལ་རྒྱུན་རིག་གནས་སྲུང་སྐྱོང་དང་རྒྱུན་འཛིན་ཐུབ་པ། མི་དམངས་མང་ཚོགས་ཀྱི་རིག་གནས་འཚོ་བ་དེ་བས་སྣ་མང་ཕུན་སུམ་ཚོགས་སུ་ཕྱིན་པ། ཆོས་དད་རང་མོས་འགན་ལེན་གང་ལེགས་ཐུབ་པ་བཅས་ལས། སྤྱི་ཚོགས་རིང་ལུགས་ཀྱི་ལྟེ་བའི་རིན་ཐང་ལྟ་བ་དང་། “བོད་སྐྱོད་པ་རྒན་གྲས་ཀྱི་སྙིང་སྟོབས”དང“ལམ་གཉིས་ཀྱི་སྙིང་སྟོབས”དེ་ས་མཐོའི་མི་རིགས་ཁག་གི་བུ་ཕྲུག་ཚོས་དཔའ་ངར་ཆེན་པོས་དུས་རབས་གསར་པར་སྐྱོད་པ་དང་། ལེའུ་གསར་པ་རྩོམ་པའི་ཤུགས་ཆེའི་བསམ་པའི་སྒུལ་ཤུགས་སུ་གྱུར་ཡོད། དེ་སྔ། ཆོས་སྲིད་ཟུང་འབྲེལ་གྱི་བཀས་བཀོད་རྒྱུད་འཛིན་ཞིང་བྲན་ལམ་ལུགས་འོག་མི་སེར་རྨོངས་འཇུག་གི་ཆབ་སྲིད་ལག་ལེན་བསྟར་ནས་རྒྱ་ཆེའི་ཞིང་བྲན་རྣམས་ལ་བསམ་བློའི་ཚོད་འཛིན་བྱས་པ་དང་། སློབ་གསོ་མྱོང་བའི་ཁོང་ཚོའི་དབང་ཆ་རྦད་དེ་འཕྲོག་སྟེ། རྒྱ་ཆེའི་ཞིང་བྲན་རྣམས་ལྷ་དབང་དབང་སྒྱུར་གྱི་ལྕགས་སྒྲོག་གིས་དམ་པོར་བཅིངས་ཡོད། སྤྱི་ཚོགས་རིང་ལུགས་ཡག་ཅིང་། མི་རིགས་ཁག་གི་མི་དམངས་མང་ཚོགས་ཀྱི་ཐོན་སྐྱེད་དང་འཚོ་བའི་ཆ་རྐྱེན་ལེགས་སུ་ཤུགས་ཆེན་ཕྱིན་པ་དང་། འཚོ་བའི་ཆུ་ཚད་མཐོ་རུ་ཤུགས་ཆེན་ཕྱིན་པ། བདེ་སྐྱིད་སྟོན་གྲངས་མཐོ་རུ་ཤུགས་ཆེན་ཕྱིན་པ། སྤྱི་ཚོགས་བྱ་གཞག་ཁག་ཕྱོགས་ཡོངས་ནས་འཕེལ་རྒྱས་ཕྱིན་པ་བཅས་ལས། མི་རིགས་ཁག་གི་མང་ཚོགས་ཀྱི་དངུལ་ཁུག་ལྗིད་ཏིག་ཏིག་ཏུ་འགྱུར་བ་དང་འཚོ་བ་ཇེ་ལེགས་སུ་ཕྱིན་ཡོད། དེ་སྔ་ཆོས་སྲིད་ཟུང་འབྲེལ་གྱི་བཀས་བཀོད་རྒྱུད་འཛིན་ཞིང་བྲན་ལམ་ལུགས་འོག རྒྱ་ཆེའི་ཞིང་བྲན་རྣམས་ལ་ཞིང་བྲན་བདག་པོའི་གདུག་རྩུབ་ཆེ་བའི་གཉའ་གནོན་དང་བཤུ་གཞོག་ཕོག་ནས། སྡུག་བསྔལ་ཚད་མེད་དང་། འཚོ་བ་ཡ་ང་བ། ལྟོས་གྲོད་པ་མི་རྒྱགས་པ་དང་གོས་ཀྱིས་ལུས་མི་དྲོད་པ། འཁྱེར་རྒྱུ་རང་ཉིད་ཀྱི་གྲིབ་གཟུགས་ལས་མེད་པ་བཅས་ལས་ལོ་རབས་མང་པོར་ཡར་ལངས་བཅིངས་འགྲོལ་ཐོབ་རེ་བྱེད་ཀྱི་ཡོད། སྤྱི་ཚོགས་རིང་ལུགས་ཡག་ཅིང་། བོད་ཞི་བས་བཅིངས་འགྲོལ་བཏང་ཚུན། ཏང་ཀྲུང་དབྱང་གིས་རྒྱལ་ཡོངས་ལ་བོད་ཀྱི་འཛུགས་སྐྲུན་འཕེལ་རྒྱས་ལ་རོགས་སྐྱོར་བྱེད་རྒྱུའི་འབོད་སྐུལ་བྱས་ནས། དམིགས་བསལ་གཟིགས་སྐྱོང་སྲིད་ཇུས་བཟོས་པ་དང་འབྲེལ། མི་རྒྱུ་དངོས་གསུམ་སོགས་ཀྱི་ཐད་འདེགས་སྐྱོར་དང་རྒྱབ་སྐྱོར་ཤུགས་ཆེན་བྱས་པས། ཀྲུང་དབྱང་གིས་དམིགས་བསལ་ཐུགས་ཁུར་གནང་བ་དང་། རྒྱལ་ཡོངས་ཀྱི་སྒེར་སེམས་མེད་པར་རོགས་སྐྱོར་བྱེད་པའི་བོད་སྐྱོར་གྱི་རྣམ་པ་ཟབ་མོ་ཞིག་ཆགས་ནས། ཡར་ངོའི་ཟླ་ལྟར་དང་ཕྱོགས་ཡོངས་ནས་འཕེལ་རྒྱས་འགྲོ་བའི་སྤྱི་ཚོགས་རིང་ལུགས་ཀྱི་བོད་ལྗོངས་གསར་པ་ཞིག་གངས་ལྗོངས་ས་མཐོར་འགྱིང་ངེར་གནས་ཡོད།
ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པ་དང་མཐའ་སྐྱོང་བོད་བརྟན་སྐོར་གྱི་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་རྣམ་བཤད་གལ་ཆེན་གྱི་འོད་སྟོང་འཕྲོ་བའི་ཁྲིད་སྟོན་འོག རང་སྐྱོང་ལྗོངས་ཏང་ཨུད་ཀྱིས་ལྗོངས་ཡོངས་ཀྱི་མི་རིགས་ཁག་གི་ལས་བྱེད་པ་དང་མང་ཚོགས་ལ་མཐུན་སྒྲིལ་སྣེ་ཁྲིད་བྱས་ནས་བོད་ཀྱི་ལས་དོན་སྐོར་གྱི་ཀྲུང་དབྱང་གི་ཐབས་ཇུས་བཀོད་སྒྲིག་གལ་ཆེན་རབ་དང་རིམ་པ་ལག་བསྟར་དོན་འཁྱོལ་མཐའ་གཅིག་ཏུ་བྱས་པས། བོད་ཀྱི་དཔལ་འབྱོར་འཕར་ཚད་ལོ་མང་བསྟུད་མར་རྒྱལ་ཡོངས་ཀྱི་མདུན་གྲལ་དུ་སླེབས་པ་དང་། གྲོང་ཁྱེར་དང་གྲོང་གསེབ་ཀྱི་གྲོང་མི་མི་རེའི་ཆ་སྙོམས་བཀོལ་སྤྱོད་ཆོག་པའི་ཡོང་འབབ་ལོ་བསྟུད་མར་གྲངས་གནས་གཉིས་འཕར་རྒྱུ་རྒྱུན་འཁྱོངས་ཐུབ་ཡོད། “སེམས་ཁྲལ་མེད་པ་གཉིས་དང་། འགན་ལེན་གསུམ”གྱི་གནད་དོན་ཕྱོགས་ཡོངས་ནས་ཐག་གཅོད་ཐུབ་པ་དང་། དབུལ་པོ་དབུལ་རྐྱང་གཞི་རྩའི་ཆ་ནས་སེལ་བ། ཞིང་འབྲོག་མང་ཚོགས་ལ་གཟིགས་སྐྱོང་ཆེ་ཤོས་ཀྱི་སྲིད་ཇུས་ལོངས་སྤྱོད་ཐུབ་པ་བཅས་ལས། དབུལ་སྒྲོལ་འགག་སྒྲོལ་དམག་འཐབ་ཀྱི་རྒྱལ་ཁ་ཐོབ་ཉེར་ཡོད། རྨང་གཞིའི་སྒྲིག་བཀོད་ཀྱི་འཇུར་མིག་ཚོད་འཛིན་ལ་ལོ་རྒྱུས་རང་བཞིན་གྱི་ཚད་བརྒལ་བྱུང་བ་དང་། སྤྱི་ཚོགས་ཀྱི་བྱ་གཞག་ཁག་སྤུས་ཚད་མཐོ་བའི་འཕེལ་རྒྱས་བྱུང་བ། དུས་རབས་གསར་པའི་བོད་ལྗོངས་ལ་གནམ་ས་བླ་འོག་ཏུ་འགྱུར་བ་ལྟ་བུའི་འགྱུར་ལྡོག་ཧ་ཅང་ཆེན་པོ་བྱུང་བ་བཅས་ལས་འཛམ་གླིང་སྐྱེ་བོ་ཀུན་གྱིས་དོ་འཁུར་བྱེད་པའི་འོད་སྟོང་འཕྲོ་བའི་གྲུབ་འབྲས་ཐོབ་ཡོད།
བོད་གསར་རྙིང་གང་ཞིག་ཡག་མིན་བོད་ཀྱི་མི་རིགས་ཁག་གི་མང་ཚོགས་ལ་སྐད་ཆ་ཤོད་དབང་ཆེ་ཤོས་ཡོད་ཅིང་། བོད་ཀྱི་མི་རིགས་ཁག་གི་བུ་ཕྲུག་ཚོས་རླབས་ཆེན་ཀྲུང་གོ་གུང་ཁྲན་ཏང་གི་བཀའ་དྲིན་ཟབ་མོ་ཚོར་བ་དང་། འགྲན་ཟླ་བྲལ་བའི་ཁྱད་འཕགས་ཀྱི་སྤྱི་ཚོགས་རིང་ལུགས་ཀྱི་ལམ་ལུགས་མྱོང་ཚོར་ཟབ་མོ་བྱུང་ནས། ཏོག་གསར་གློ་ཚད་རིམས་ནད་གོ་ལ་ཧྲིལ་པོར་ཤུགས་ཆེན་མཆེད་པ་དང་། རང་རྒྱལ་གྱི་རིམས་ནད་ཚོད་འཛིན་ཡག་པོ་ཐུབ་པའི་གནས་ཚུལ་འོག སྤྱི་ཚོགས་རིང་ལུགས་ལམ་ལུགས་ཀྱི་འགྲན་ཟླ་བྲལ་བའི་ཁྱད་འཕགས་རང་བཞིན་དེ་བས་མངོན་ཡོད། ཏང་གི་འགོ་ཁྲིད་མཐའ་འཁྱོངས་དང་། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་ལམ་ལུགས་མཐའ་འཁྱོངས། ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་འགྲོ་ལམ་མཐའ་འཁྱོངས་བཅས་བྱེད་པ་ནི་བོད་ཀྱི་མི་རིགས་ཁག་གི་མང་ཚོགས་ཀྱི་འགྱུར་མེད་ཀྱི་ལྷག་བསམ་རྣམ་དག་དང་དད་སེམས་ཤིག་ཡིན།
