“གྲོང་ཚོ་རེར་སྤུས་རྟགས་རེ”གཏོད་པར་ཡང་ཁྱད་པར་ཡོད་པའི་སྒོ་ནས་འཕེལ་རྒྱས་གཏོང་དགོས།

ད་ཕན་ལོ་ཤས་རིང་། ཆབ་མདོ་གྲོང་ཁྱེར་གྱི་གྲོང་སྡོད(གྲོང་ལྷན)ལས་དོན་རུ་ཁག་ཁག་གིས་གྲོང་གསེབ་དར་རྒྱས་ཀྱི་འཐབ་ཇུས་དམ་འཛིན་བྱ་གཞིར་བྱས་ཏེ་གྲོང་སྡོད་གྲོང་ཚོའི(གྲོང་ལྷན)དོན་དངོས་ལ་གཞི་ཚུགས་ཏེ“གྲོང་ཚོ་རེར་སྤུས་རྟགས་རེའི”བླང་བྱ་གཞིར་བཟུང་། གྲོང་ཚོའི་མཉམ་སྡེབ་དཔལ་འབྱོར་འཕེལ་རྒྱས་ཤུགས་ཆེན་བཏང་སྟེ་དབུལ་སྒྲོལ་འགག་སྒྲོལ་ལ་རམ་འདེགས་བྱས་པར“ཁམས་པའི་ཚ་ལུ་མ”དང“འབུ་ལུང་གི་སྤོས”སོགས་ཡུལ་དེའི་ཁྱད་ཆོས་ལྡན་པའི་གྲོང་ཚོའི་མཉམ་སྡེབ་དཔལ་འབྱོར་ཆགས་ཏེ་ཞིང་འབྲོག་ཁུལ་གྱི་དཔལ་འབྱོར་འཕེལ་རྒྱས་གཏོང་བའི་གཙོ་རྐང་དུ་གྱུར་ཡོད།
“གྲོང་ཚོ་རེར་སྤུས་རྟགས་རེའི”བླང་བྱ་ནི་གཞི་རིམ་གྱི་དཔལ་འབྱོར་འཕེལ་རྒྱས་ལ་སྐུལ་ཁྲིད་ཀྱི་སྒུལ་བྱེད་འཕྲུལ་འཁོར་ལྟ་བུ་ཞིག་ཡིན་མོད། འོན་ཀྱང་དེ་ལས་དོན་དངོས་དང་ཟུང་འབྲེལ་མི་བྱེད་པ་དང་རྨོངས་ཚོད་ཀྱིས་གཞན་གྱི་ལད་མོ་བྱེད་པའི་གནད་དོན་ཀྱང་ཐོན་ཡོད་པས། གྲོང་ཚོའི་མཉམ་སྡེབ་དཔལ་འབྱོར་ལ་འཕྲད་པའི་གནད་དོན་དེ་དག་མགྱོགས་མྱུར་ཡན་ལག་བཅོས་དགོས་པ་མ་ཟད་རྩ་བཅོས་ཀྱང་ཐུབ་པའི་བརྩོན་ལེན་བྱེད་དགོས། ཡན་ལག་བཅོས་པའི་འགག་རྩ་ནི་ཕྱོགས་ཡོངས་ནས་གྲོང་ཚོའི་མཉམ་སྡེབ་དཔལ་འབྱོར་གྱི་འཕེལ་རྒྱས་སྤུས་ཚད་མཐོ་རུ་བཏང་སྟེ་འཁོར་རྒྱུག་བཟང་པོའི་ངང་འཕར་རྒྱུ་བརྟན་པོ་དགོས་པ་དང་། རྩ་བཅོས་ཀྱི་འགག་རྩ་ནི“གྲོང་ཚོ་རེར་སྤུས་རྟགས་རེའི”བཙན་རྫོང་གཏོར་ནས་ཁྲོམ་རར་ཕྱོགས་ཏེ་འཕེལ་རྒྱས་གཏོང་ཐབས་སྣ་མང་འཚོལ་ཞིབ་བྱས་ཏེ་གྲོང་ཚོའི་མཉམ་སྡེབ་དཔལ་འབྱོར་འཕེལ་རྒྱས་ཀྱི་མཉམ་ཤུགས་ཆགས་པར་བྱེད་དགོས།
མཉམ་སྡེབ་དཔལ་འབྱོར་རེ་ཞུའི་ཞིབ་མཆན་འགོད་པའི་འགག་སྒོ་ནན་པོར་བསྲུངས་ཏེ། ཞྭ་དཔེ་ལྷམ་འགེབས་དང་ར་གན་གསེར་བརྫུས་མི་བྱེད་པར་གྲོང་ཚོའི་མཉམ་སྡེབ་དཔལ་འབྱོར་ཚང་མ་གྲོང་ཚོའི(གྲོང་ལྷན)དོན་དངོས་དང་མཐུན་པའི་འགན་ལེན་བྱས་ཐོག་ཁྲོམ་རར་འདོན་ཐུབ་པ་དང་བྲིན་ཁ་རྒྱུག་པ་བྱེད་དགོས། རྫོང་དང་ཆུས་ཁག་དང་། ཤང་དང་གྲོང་རྡལ། རིམ་ཁག་རྨང་བརྟན་དམངས་ཕན་གཞུང་དོན་ཁང་བཅས་ཀྱིས་འབྲེལ་ཡོད་ཚན་པའི་ཆེད་ལས་ལག་རྩལ་མི་སྣ་དང་མཐུན་སྦྱོར་ཧུར་ཐག་བྱས་ཏེ་དུས་བཀག་དང་དུས་ངེས་མེད་ཀྱིས་གྲོང་ཚོར(གྲོང་ལྷན)བསྐྱོད་དེ་མཉམ་སྡེབ་དཔལ་འབྱོར་འཕེལ་རྒྱས་ཀྱི་གནས་ཚུལ་ཤེས་རྟོགས་བྱས་ནས་འཕེལ་རྒྱས་ལ་འཕྲད་པའི་དཀའ་ངལ་དང་གནད་དོན་ཐག་གཅོད་བྱེད་རོགས་བྱེད་དགོས། གྲོང་ཚོའི་མཉམ་སྡེབ་དཔལ་འབྱོར་གྱི་རྩ་འཛུགས་ཀྱི་ལེགས་ཆ་སྤྱད་དེ་ཐོན་ཁུངས་བསྡུ་སྒྲིལ་དང་། གཅིག་སྡུད་ཤུགས་འདོན། གནད་སྨིན་ཤུགས་འདོན་བཅས་བྱས་ཏེ་གཞི་ཁྱོན་གྱི་ཕན་འབྲས་ཐོན་གང་ཐུབ་བྱེད་དགོས་པ་དང་། ས་ཁོངས་མཉམ་ལས་འཕེལ་རྒྱས་ཆགས་པར་བྱས་ཏེ་ས་ཁུལ་གཅིག་ཏུ་ཐོན་ལས་གཅིག་མཚུངས་འཕེལ་རྒྱས་གཏོང་མང་དྲགས་རྒྱུ་མེད་པ་དང་སྤྲོད་མང་མཁོ་ཉུང་མི་ཐོན་པ་བྱས་ཏེ་ས་ཁོངས་ནང་ཡོད་མུས་ཀྱི་གསོ་སྤེལ་དང་འདེབས་འཛུགས་སོགས་ཐོན་ལས་དང་པོར་དམིགས་ནས་ལས་སྣོན་སོགས་ཐོན་ལས་གཉིས་པའི་མཉམ་སྡེབ་དཔལ་འབྱོར་འཕེལ་རྒྱས་གཏོང་དགོས།
རྩོམ་སྒྲིག་པ།　བདེ་སྒྲོལ།
