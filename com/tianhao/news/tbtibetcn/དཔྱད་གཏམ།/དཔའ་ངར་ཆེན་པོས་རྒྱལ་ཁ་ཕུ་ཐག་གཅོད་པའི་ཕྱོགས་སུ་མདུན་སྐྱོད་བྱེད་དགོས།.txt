དཔའ་ངར་ཆེན་པོས་རྒྱལ་ཁ་ཕུ་ཐག་གཅོད་པའི་ཕྱོགས་སུ་མདུན་སྐྱོད་བྱེད་དགོས།

ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གིས་བོད་ཀྱི་མི་རིགས་ཁག་གི་མི་དམངས་ལ་བྱམས་བརྩེའི་ཐུགས་འཁུར་གནང་བ་དང་། བོད་ཀྱི་མི་རིགས་ཁག་གི་ལས་བྱེད་པ་དང་མང་ཚོགས་ཀྱིས་དྲིན་ཚོར་དང་འབད་འབུངས་ཡར་བརྩོན་བྱས་ཏེ། སྤྱི་ཁྱབ་ཧྲུའུ་ཅི་དང་ཏང་ཀྲུང་དབྱང་གིས་བོད་ལྗོངས་དང་མི་རིགས་ཁག་གི་ལས་བྱེད་པ་དང་མང་ཚོགས་ལ་བྱམས་བརྩེའི་ཐུགས་ཁུར་དང་རེ་བ་ནན་པོ་བཅོལ་བ་དག་དབུལ་སྒྲོལ་འགག་སྒྲོལ་གྱི་རྒྱལ་ཁ་ཕུ་ཐག་གཅོད་པ་དང་ཕྱོགས་ཡོངས་ནས་འབྱོར་འབྲིང་སྤྱི་ཚོགས་སྐྲུན་ཐུབ་པ་བྱེད་པའི་སྟོབས་ཤུགས་ཆེན་པོ་ཞིག་ཏུ་འགྱུར་བར་བྱས་ནས། ལྗོངས་ཡོངས་ཀྱི་ཡིག་ཚགས་དང་གཱ་བཟོས་པའི་མི་འབོར་དབུལ་པོ་ཁྲི་62.8ཚང་མ་དབུལ་སྒྲོལ་ཐུབ་པ་དང་། རྫོང་དང་ཆུས་74ཚང་མ་དབུལ་ཞྭ་ཕུད་ནས་ལོ་བཞི་བསྟུད་མར་རྒྱལ་ཡོངས་ཀྱི་དབུལ་སྒྲོལ་འགག་སྒྲོལ་གྱི་དཔྱད་ཞིབ་ཁྲོད“ཕྱོགས་བསྡུས་གདེང་འཇོག་ཡག་པོ”ཐོབ་ནས། དབུལ་སྒྲོལ་འགག་སྒྲོལ་ལ་ཐག་གཅོད་རང་བཞིན་གྱི་གྲུབ་འབྲས་ཐོབ་པ་དང་། སྤྱི་ཚོགས་རིང་ལུགས་ཀྱི་བོད་ལྗོངས་གསར་པ་དེ“ལོ་བརྒྱ་གཉིས”ཀྱི་འབད་འཐབ་དམིགས་ཚད་མངོན་འགྱུར་བྱེད་པའི་ལོ་རྒྱུས་ཀྱི་འབྲེལ་མཚམས་སུ་སླེབས་ཟིན།
དམིགས་བསལ་རྒྱབ་ལྗོངས་དང་དམིགས་བསལ་དུས་ཚིགས་འོག་རྒྱལ་ཡོངས་ཀྱི་ཚོགས་འདུ་གཉིས་འགོ་ཚུགས་པ་དང་། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་རྒྱལ་ཁ་ཕུ་ཐག་གཅོད་པའི་ཐབས་ཇུས་བཏིང་ཞིང་། ང་ཚོས་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་མཐའ་སྐོར་དུ་མཐུན་སྒྲིལ་དམ་ཟབ་བྱས་ཏེ་ཡིད་ཆེས་བརྟན་པོ་དང་། དཀའ་སྤྱད་འགག་སྒྲོལ། དུས་ཚོད་སྐར་ཆ་ཙམ་ཡང་བརྩོན་ལེན་བཅས་བྱས་ནས། རིམས་ནད་སྐབས་འཕྲོ་བརླག་སོང་བའི་དུས་ཚོད་ཁ་གསབ་དང་། བོད་གསར་འཛུགས་སྐྲུན་བྱེད་པའི་སྤྲོ་སེམས་དེ་བས་ཆེ་རུ་གཏོང་དགོས་པ་མ་ཟད། དབུལ་སྒྲོལ་གྱི་གྲུབ་འབྲས་རྒྱུན་མཐུད་ངང་སྲ་བརྟན་དུ་གཏོང་བ་དང་། ནུས་ཤུགས་ཡོད་རྒུས་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པ། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཁྲིད་སྟོན་གནང་བའི་འོད་སྟོང་འཕྲོ་བའི་ལམ་བུའི་ཐོག་དཔའ་ངར་ཆེན་པོས་མདུན་སྐྱོད་བཅས་བྱས་ཏེ་ལོ་རྒྱུས་དང་མི་དམངས་ལ་དེ་བས་ཕུལ་བྱུང་གི་རྒྱུགས་ལན་གསར་པ་ཞིག་འབུལ་དགོས།
རྒྱལ་ཁ་ཕུ་ཐག་གཅོད་པའི་ཕྱོགས་སུ་མདུན་སྐྱོད་བྱས་ཏེ་དྲིན་ཚོར་དང་འབད་འབུངས་ཡར་བརྩོན་གྱི་སྟོབས་ཤུགས་ཆེན་པོ་འཕེལ་བ་བྱས་ནས། མི་རིགས་ཁག་གི་མི་དམངས་ཀྱིས་མི་དམངས་ཀྱི་གཙོ་འཛིན་ལ་དགའ་ཞེན་བྱེད་པའི་བརྩེ་སེམས་དང་། ཏང་དང་མེས་རྒྱལ་གྱི་དྲིན་ཚོར་བསམ་པ་དེ་རྒྱུན་ཆད་མེད་པར་དཔའ་ངར་ཆེར་སྐྱེད་ཀྱིས་མདུན་དུ་སྐྱོད་པའི་ནང་གནས་སྒུལ་ཤུགས་སུ་འགྱུར་བ་བྱེད་པ་དང་། རྒྱལ་ཁ་ཕུ་ཐག་གཅོད་པའི་གོམ་སྟབས་བརྟན་པོ་ཞིག་ཏུ་འགྱུར་བ་བྱེད་པ། འགག་སྒྲོལ་དམག་འཐབ་ཆེན་པོ་གསུམ་མཐའ་གཅིག་ཏུ་ཡག་པོ་རྒྱག་པ། “བརྟན་པོ་དྲུག”གི་ལས་དོན་སྤེལ་ཤུགས་ཆེ་རུ་གཏོང་བ། “འགན་ལེན་དྲུག”གི་ལས་འགན་དོན་འཁྱོལ་བཅས་བྱས་ནས་དཔལ་འབྱོར་འཕེལ་རྒྱས་དང་སྤྱི་ཚོགས་བརྟན་ལྷིང་གི་སྤྱི་ཡོངས་ནུས་ཤུགས་ཡོད་རྒུས་སྲུང་སྐྱོང་བྱེད་དགོས།
ས་མཐོའི་ས་གཞི་ཆེ་མོའི་གང་སར་མདུན་སྐྱོད་ཀྱི་གོམ་སྒྲས་ཁེངས་པ་དང་བོད་ཀྱི་མི་རིགས་ཁག་གི་མི་དམངས་ཁྲི་340ལྷག་ཙམ་གྱིས་འབད་འབུངས་ཡར་བརྩོན་གྱི་རྣམ་པས་ཁེངས་ཤིང་། ང་ཚོས་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་འགྱུར་མེད་སྟོབས་ལྡན་གྱི་འགོ་ཁྲིད་འོག བོད་ཀྱི་དུས་རབས་ཀྱི་ཉམས་འགྱུར་གསོན་ཉམས་ལྡན་པའི་ངང་མངོན་པར་བྱས་ཏེ་ཐུན་མོང་ཐོག་བརྗིད་ཆགས་མཛེས་སྡུག་ལྡན་པའི་འབད་འཐབ་ཀྱི་ལོ་རྒྱུས་སྙན་ངག་བརྩམས་དགོས།
