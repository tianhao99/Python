ལས་ཞུགས་བརྟན་པོས་དམངས་འཚོར་འགན་ལེན་བྱས་ནས་དབུལ་སྒྲོལ་ལ་སྐུལ་འདེད་གཏོང་དགོས།

སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཧྲའན་ཤིས་སུ་རྟོག་ཞིབ་གནང་སྐབས་གྲོང་མིའི་ལས་ཞུགས་ལས་འགན་ཕྱོགས་ཡོངས་ནས་དོན་འཁྱོལ་བྱེད་དགོས་ཞེས་ནན་གསུངས་གནང་ཡོད། ལས་ཞུགས་ནི་དམངས་འཚོ་ཆེ་ཤོས་ཡིན་པ་དང་ལས་ཞུགས་ཐུབ་རྗེས་མི་དམངས་མང་ཚོགས་ཀྱིས་གཞི་ནས་གཏིང་ཤུགས་ལྡན་པའི་འཛད་སྤྱོད་ཐུབ་པ་དང་། འཛད་སྤྱོད་ཐུབ་ན་ད་གཟོད་དཔལ་འབྱོར་འཕར་སྣོན་ཡོང་བར་སྐུལ་ཁྲིད་བྱེད་ཐུབ། ལས་ཞུགས་བརྟན་པོ་བྱུང་ན་ཁྲོམ་ར་གཞི་ནས་བརྟན་པོ་ཡོང་ཐུབ། འདི་ལོ་ནི་ཕྱོགས་ཡོངས་ནས་དབུལ་སྒྲོལ་འགག་སྒྲོལ་གྱི་དམག་འཐབ་ལ་རྒྱལ་ཁ་ལེན་པའི་ལོ་ཞིག་ཡིན་པས་ལས་ཞུགས་དབུལ་སྒྲོལ་ལ་དེ་བས་ཤུགས་སྣོན་བརྒྱབ་སྟེ། ནུས་ཤུགས་གང་ཡོད་ཀྱིས་དབུལ་སྒྲོལ་འགག་སྒྲོལ་གྱི་བྱ་གཞག་དུས་བཀག་ལྟར་ལེགས་གྲུབ་ཡོང་རྒྱུར་རམ་འདེགས་བྱེད་དགོས།
བོད་དུ་རིམ་ཁག་ཏང་ཨུད་དང་སྲིད་གཞུང་གིས“ལས་ཞུགས་ཨང་དང་པོར་འཇོག་པའི”རྩ་དོན་ཐོག་མཐའ་བར་གསུམ་དུ་རྒྱུན་འཁྱོངས་བྱས་ནས་སྔར་བས་དགེ་མཚན་ལྡན་པའི་ལས་ཞུགས་ཀྱི་སྲིད་ཇུས་བཏོན་ཏེ། ལས་ཞུགས་བྱ་རྒྱུ་དེ་མཐའ་བརྟན་བོད་བརྟན་གྱི་ནང་དོན་གལ་ཆེན་ཞིག་ཏུ་བརྩིས་ཀྱི་ཡོད། ལས་ཞུགས་ཀྱི་གཙོ་ཤུགས་དམག་ནི་སློབ་ཐོན་སློབ་མ་དང་ཞིང་འབྲོག་པ་ཡིན་པས་ཚོགས་སྤྱི་ཆེན་པོ་དེ་གཉིས་ཀྱི་ལས་ཞུགས་གནད་དོན་དེ་སྤྱི་ཚོགས་ཧྲིལ་པོའི་བརྟན་ལྷིང་ཞི་མཐུན་དང་འབྲེལ་བ་ཡོད་ཅིང་། དབུལ་སྒྲོལ་འགག་སྒྲོལ་གྱི་ལས་ཀའི་འཕེལ་རིམ་ལ་སྐུལ་འདེད་གཏོང་ཆེད་ངེས་པར་དུ་ལས་ཞུགས་དབུལ་སྒྲོལ་ལ་ནུས་ཤུགས་ཡོད་རྒུས་སྐུལ་འདེད་གཏོང་དགོས།
མཐོ་སློབ་སློབ་ཐོན་སློབ་མས་ལས་ཞུགས་མི་ཚོགས་ཁྲོད་ཀྱི་བསྡུར་ཚད་མང་ཆེ་བ་ཟིན་ཡོད་པས་མཐོ་སློབ་སློབ་ཐོན་སློབ་མའི་ལས་ཞུགས་བྱ་བ་ལེགས་པར་བསྒྲུབ་དགོས་ན། ཕྱོགས་གཅིག་ནས་གསར་དུ་བཏོན་པའི་ལས་ཞུགས་ཀྱི་སྲིད་ཇུས་དྲིལ་བསྒྲགས་ཤུགས་ཆེན་བྱེད་དགོས་ཏེ། དཔེར་ན། ཆ་འཕྲིན་མཛོད་འཚོལ་བསྡུ་དང་གསར་འཛུགས་བྱས་ནས་ཕུགས་ཕན་འགུལ་རྣམ་ཅན་གྱི་སྒོ་ནས་མཐོ་སློབ་སློབ་ཐོན་སློབ་མའི་གྲངས་གཞི་ཁོང་དུ་ཆུད་པ་དང་། ལས་ཞུགས་ཞབས་ཞུའི་ལས་སྟེགས་འཛུགས་པ་དང་འཐུས་སྒོ་ཚང་དུ་བཏང་ནས་ལས་ཞུགས་ཆ་འཕྲིན་དུས་ཐོག་ཏུ་ཁྱབ་བསྒྲགས་བྱེད་པ། ཁེ་ལས་དང་འབྲེལ་མཐུད་བྱེད་པའི་ལས་དོན་ཡག་པོ་བསྒྲུབས་ནས་ཁེ་ལས་ཀྱིས་མཐོ་སློབ་སློབ་ཐོན་སློབ་མ་བསྡུ་ལེན་དང་དང་ལེན་བྱ་རྒྱུར་ཁྲིད་སྟོན་བྱེད་དགོས། ཕྱོགས་གཞན་ཞིག་ནས་སློབ་ཐོན་སློབ་མའི་སྲོལ་རྒྱུན་གྱི་ལས་ཞུགས་ལྟ་བར་འགྱུར་ལྡོག་གཏོང་བ་དང་མཐོ་སློབ་སློབ་ཐོན་སློབ་མས་ལས་གཏོད་ཧུར་ཐག་དང་སྔོན་ལ་ལས་ཞུགས་དང་དེ་ནས་ལས་འདེམས་བྱ་རྒྱུར་སྐུལ་སློང་བྱེད་དགོས།
ཞིང་འབྲོག་པའི་ལས་ཞུགས་གཞན་སྒྱུར་ནི་དབུལ་སྒྲོལ་གྱི་ཐབས་ལམ་ཡག་པོ་ཞིག་ཡིན་ལ་དེ་བས་དབུལ་སྒྲོལ་འགག་སྒྲོལ་ལ་རམ་འདེགས་དང་དབུལ་སྐྱོར་གྲུབ་འབྲས་སྲ་བརྟན་དུ་གཏོང་བའི་བྱ་ཐབས་ཡག་པོ་ཞིག་ཀྱང་རེད། བོད་རང་སྐྱོང་ལྗོངས་ཀྱིས་ཞིང་འབྲོག་མང་ཚོགས་དང་ཡིག་ཚགས་དང་གཱ་བཟོས་པའི་དུད་ཚང་དབུལ་པོ་གཙོ་གནད་དུ་བྱས་ཏེ་རྩལ་ནུས་གསོ་སྦྱོང་བྱས་པ་བརྒྱུད། ཐག་ཉེ་སར་ལས་ཞུགས་ཐུབ་པ་དང་དབུལ་ཕོངས་མི་འབོར་ལ་གཏན་འཇགས་ཀྱི་ལས་ཀ་ཡོད་པ། དངོས་འབྲེལ་དབུལ་སྒྲོལ་ཐུབ་པ་བཅས་བྱས་ནས་ཀུན་གྱིས་དོ་སྣང་བྱེད་པའི་གྲུབ་འབྲས་ཐོབ་ཡོད་པ་སྟེ།རིམས་ནད་ཐོན་རིང་རང་ལྗོངས་ཀྱིས་ཞིང་འབྲོག་པ་མི་ཁྲི་0.7གསོ་སྦྱོང་བྱས་པ་དང་། ཞིང་འབྲོག་པ་མི་ཁྲི་5.8ལས་ཞུགས་གཞན་སྒྱུར་བྱས་པ་དེ་དུས་མཚུངས་ལས་6.3%འཕར་བ། ངལ་ནུས་ཡོང་འབབ་སྒོར་དུང་ཕྱུར་2.4བྱུང་བ་དེ་དུས་མཚུངས་ལས་14.5%འཕར་བ་སོགས་ཞིང་འབྲོག་པའི་ལས་ཞུགས་གཞན་སྒྱུར་གྱི་ལས་ཀའི་བྱེད་ཐབས་སྤྱད་པ་ལས “གཞན་བརྟེན”དེ“རང་བརྟེན”དུ་བསྒྱུར་བ་དང་། ཞིང་འབྲོག་མང་ཚོགས་ལ་རོགས་རམ་བྱས་ཏེ་ཕྱུག་འགྱུར་ཐད་གཞན་སྐུལ་ནས་རང་འགུལ་གྱི་འདུ་ཤེས་ལ་འགྱུར་ལྡོག་བཏང་བས་དབུལ་སྒྲོལ་བྱུང་རྗེས་དབུལ་པོ་བསྐྱར་ལོག་མི་ཡོང་བའི་ཐབས་མཆོག་ཅིག་ཏུ་གྱུར་ཡོད།
དབུལ་སྒྲོལ་ལམ་བུའི་ཐོག་མི་གཅིག་ཀྱང་མི་ལུས་པ་དང་ལས་ཞུགས་དབུལ་སྐྱོར་ཐད་སྔར་བཞིན་རྟ་མཆོག་ལྕག་གིས་སྐུལ་བ་དང་མུ་མཐུད་ཤུགས་སྣོན་བརྒྱབ་ནས་མང་ཚོགས་ཀྱི་ལས་ཞུགས་བརྟན་པོ་ཡོང་བ་བྱེད་དགོས་ཤིང་། མི་གཅིག་ལས་ཞུགས་ཐུབ་ཚེ་དུད་ཚང་གཅིག་དབུལ་སྒྲོལ་ཐུབ་པ་བྱས་ནས་མང་ཚོགས་ལ་དབུལ་སྒྲོལ་འབབ་འཕར་ཡོང་རྒྱུར་བརྩོན་ལེན་བྱེད་དགོས།
