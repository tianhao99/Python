མི་སེར་གྱིས་དོ་ཁུར་བྱེད་སར་སྣང་ཆེན་བྱས་ནས་འཕེལ་རྒྱས་ཀྱི་ཇུས་གཞི་ཡག་པོ་འདིང་དགོས།

ལོ་གསར་པ་འཆར་བ་དང་སྦྲགས་རང་སྐྱོང་ལྗོངས་ཀྱི་ཚོགས་འདུ་གཉིས་འཚོགས་པའི་དུས་སུ་སླེབས་ཤིང་། འཐུས་མི་དང་ཨུ་ཡོན་ཚོས་ལས་འགན་དང་འགན་འཁྲི་དང་། ལས་འགན་དང་མངགས་བཅོལ། རེ་བ་དང་འདུན་པ་བཅས་སེམས་སུ་བཅངས་ནས་ལྷན་དུ་འཛོམས་ཏེ་འཕེལ་རྒྱས་ཀྱི་ཇུས་ཆེན་ཐུན་མོང་ཐོག་གླེང་བཞིན་ཡོད།
འདས་ཟིན་པའི་ལོ་དེའི་ནང་རང་སྐྱོང་ལྗོངས་མི་དམངས་འཐུས་ཚོགས་ཀྱི་འཐུས་མི་དང་སྲིད་གྲོས་ཀྱི་ཨུ་ཡོན་ཚོས་དུས་ཚོད་དང་སེམས་ཤུགས་ཆེན་པོ་སྤྱད་དེ་བརྟག་ཞིབ་གནང་བ་དང་མང་ཚོགས་ཀྱི་བསམ་འཆར་དང་གྲོས་འགོ་གསན་ནས་ནུས་ཤུགས་ཡོད་རྒུས་དམངས་ཆེད་དཀའ་གནད་སེལ་བ་དང་དོན་དངོས་བསྒྲུབས་པ་དང་དུས་མཚུངས་གནད་ལ་འཁེལ་བ་དང་སྤུས་ཚད་མཐོ་བའི་གྲོས་གཞི་དང་གྲོས་འགོ་ཁག་གཅིག་གྲ་སྒྲིག་གནང་ཡོད། ཁོང་ཚོས་བྱ་སྤྱོད་དངོས་ཀྱི་ཐོག་ནས་རང་སྐྱོང་ལྗོངས་མི་དམངས་འཐུས་ཚོཌ་ཀྱི་འཐུས་མི་དང་སྲིད་གྲོས་ཨུ་ཡོན་གྱིས་བོད་འཕེལ་རྒྱས་མྱུར་པོ་དང་ཡུལ་རིང་བདེ་འཁོད་ལ་སྐུལ་འདེད་གཏོང་བའི་ཐད་བསམ་བློ་གཏོང་བ་དང་འགན་འཁྲི་འཁུར་བ་མངོན་པར་བྱས་ཡོད།
ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པའི་མཛུབ་ཁྲིད་འོག“འདུ་ཤེས་བཞི”ཟབ་ཏུ་གཏོང་བ་དང་། “གདེང་ཚོད་བཞི”བརྟན་དུ་གཏོང་བ། “སྲུང་སྐྱོང་གཉིས”ཐུབ་པ་བཅས་བྱས་ཏེ“འབྲེལ་བ་ཆ་བཅུ་གསུམ”ཐག་གཅོད་ཡང་དག་བྱ་རྒྱུ་ལས་ཀའི་བྱ་ཐབས་སུ་བྱས་ནས་འཕེལ་རྒྱས་དང་། བརྟན་ལྷིང་། སྣོད་བཅུད་བཅས་དོན་ཆེན་གསུམ་ལ་ནུས་ཤུགས་ཡོད་རྒུས་དམ་འཛིན་དང་ཏང་འཛུགས་སྐྱོང་ཤུགས་ཆེན་བྱ་རྒྱུ་འགན་ལེན་དུ་བྱས་པས་རང་ལྗོངས་ཀྱི་བྱ་གཞག་ཁག་ལ་གཡུར་ཟའི་གྲུབ་འབྲས་ཐོབ་ནས་མི་རིགས་ཁག་གི་མང་ཚོགས་ལ་ཕན་འབྲས་གང་ལེགས་ཐོབ་ཡོད་པ་རེད།
འདི་ལོ་ནི་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པ་དང“ལོ་ལྔ་ཚན་བཅུ་གསུམ་པའི”འཆར་འགོད་ཀྱི་མཇུག་འགྲིལ་ལོ་ཞིག་ཡིན་པས་ལས་འགན་དཀའ་ཚེགས་ཆེ་ལ་ལྕི་པོ་ཡོད། འཚོགས་མ་ཐག་གི་ལྗོངས་ཡོངས་ཀྱི་དཔལ་འབྱོར་ལས་དོན་ཚོགས་འདུའི་ཐོག་འདི་ལོའི་དཔལ་འབྱོར་ལས་དོན་ལ་ཕྱོགས་ཡོངས་ནས་བཀོད་སྒྲིག་བྱས་པ་དང་འགག་སྒྲོལ་དམག་འཐབ་ཆེན་པོ་གསུམ་ལ་རྒྱལ་ཁ་ཐོབ་པ་བྱེད་པར་སྔར་བཞིན་དཀའ་ངལ་མང་པོ་གནས་ཡོད། ཁ་ཕྲལ་ལ་ངོ་རྒོལ་བྱེད་པའི་འཐབ་རྩོད་ཀྱི་དུས་བབ་སྔར་བཞིན་རྙོག་འཛིང་ཆེ་ལ་ཛ་དྲག་པོ་ཡོད། ཚོགས་འདུ་གཉིས་འགོ་ཚུགས་པ་དང་འཐུས་མི་དང་ཨུ་ཡོན་ཚོས་འགན་འཁྲི་དང་། མངགས་བཅོལ། རེ་བ་བཅས་དང་དམངས་ཆེད་ལས་དོན་སྒྲུབ་པའི་བརྩེ་བ་ཟབ་མོའི་ཐོག་ནས་ལྗོངས་ཏང་ཨུད་ཀྱི་ཐབས་ཇུས་བཀོད་སྒྲིག་དང་མང་ཚོགས་སྤྱི་ཡོངས་ཀྱིས་དོ་ཁུར་བྱེད་པའི་གླེང་མང་བའི་གནད་དོན་དང་། དཀའ་གནད། འགག་གནད་བཅས་ལ་སླར་ཡང་དམིགས་ནས་དྲང་གཏམ་ཤོད་པ་དང་ཇུས་བཟང་འདོན་རྒྱུ་ཡིན་པ་རེད། སྒྱུར་འཕེལ་བརྟན་གསུམ་གྱི་བྱ་གཞག་ལ་ཕྱོགས་ཡོངས་ནས་སྐུལ་འདེད་བཏང་སྟེ་འགག་རྩའི་ལྷུ་ཚིགས་ལ་ངེས་པར་དུ་དམ་འཛིན་བྱེད་པ་དང་འཇུག་གཞི་དང་དོན་ལ་བབས་ས་ཡང་དག་འཚོལ་དགོས། དམངས་ཆེད་སྐད་ཆ་ཤོད་པ་དང་གནད་དོན་ཐག་གཅོད་བྱས་ཏེ་བློ་སྟོབས་མི་འགྱུར་བ་དང་བྱ་ཐབས་མི་འགྱུར་བའི་སྙིང་སྟོབས་དགོས་ལ་དམག་འཐབ་དྲག་པོ་རྒྱག་པ་དང་དཀའ་གནད་སྒྲོལ་ཐུབ་པའི་སེམས་ཤུགས་དེ་བས་དགོས་པ་དང་བོད་འཕེལ་རྒྱས་མྱུར་པོ་དང་ཡུན་རིང་བདེ་འཁོད་སྐོར་གྱི་ཡང་དག་གནད་འཕིགས་ཀྱི་ལྟ་ཚུལ་མང་ཙམ་འདོན་པ་དང་འདོན་ཕོད་པ་བྱེད་དགོས།
རྩོམ་སྒྲིག་པ།　བདེ་སྒྲོལ།
