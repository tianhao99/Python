ལས་གཏོད་ལ་བརྟེན་ནས་ལས་ཞུགས་ལ་སྐུལ་ཁྲིད་བྱེད་དགོས།

མིག་སྔར། རང་རྒྱལ་གྱི་དཔལ་འབྱོར་འཕེལ་རྒྱས་རྒྱུན་རྣམ་གསར་པ་ཞིག་ཏུ་སླེབས་པ་དང་། “དམངས་ཀྱིས་བྱ་གཞག་སྐྲུན། ཀུན་གྱིས་གསར་གཏོད་བྱེད་པ”འདི་ཉིད་དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་སྒུལ་ཤུགས་གསར་པ་དང་ལས་ཞུགས་ལ་འདེགས་སྐྱོར་ནུས་ལྡན་ཐུབ་པའི་འགག་རྩའི་ཐབས་ལམ་ཞིག་ཏུ་གྱུར་ཡོད། “གཉིས་གཏོད”ལས་ངལ་རྩོལ་ནུས་ཤུགས་དང་ལྷག་དོན་དུ་བསམ་བློ་ལྡན་པ་དང་ཧུར་སེམས་ཡོད་པའི་ན་གཞོན་ངལ་རྩོལ་པར་ལས་ཞུགས་ཀྱི་བར་མཐོངས་ཡངས་པོ་ཞིག་བཏོད་དེ། སྤུས་ཚད་དེ་བས་མཐོ་བ་དང་སྔར་བས་ལེགས་པའི་ལས་ཞུགས་ལ་སྐུལ་འདེད་གཏོང་ཆེད་དགེ་མཚན་ལྡན་པའི་ནུས་པ་ཆེན་པོ་ཐོན་ཡོད།
ཉེ་བའི་ལོ་ཤས་རིང་། རང་ལྗོངས་ཀྱི་ས་ཁུལ་ཁག་གིས་གསར་གཏོད་ལས་གཏོད་ཀྱི་ཁྲོམ་རར་ལྡིར་ཏེ“གློད་སྡོམ་ཞབས་གསུམ”གྱི་སྒྱུར་བཅོས་ཟམ་མི་ཆད་པར་ཟབ་གཏོང་དང་། ཚོང་གཉེར་ཁོར་ཡུག་ལེགས་གཏོང་། ཁྲལ་རིན་གཉིས་གཅོག་གི་སྲིད་ཇུས་སྔར་བས་དོན་འཁྱོལ། གསར་གཏོད་ལས་གཏོད་ཀྱི་ཞབས་ཞུའི་ཆུ་ཚད་མཐོར་གཏོང་། ལས་གཏོད་ཀྱི་སྐྱོང་གསོ་བྱ་ཡུལ་བསྐྲུན་པ་སོགས་ཀྱི་བྱ་ཐབས་ལ་བརྟེན་ནས་རྒྱ་ཆེའི་ལས་གཏོད་པར་ཁུར་པོ་གང་ཡང་མེད་པར་ལས་ཀར་ཞུགས་སུ་བཅུག་པས་ལས་གཏོད་ཀྱི་ལས་ཞུགས་ལྡབ་འཕར་གྱི་ནུས་པ་ཐོན་ཏེ་ལས་ཞུགས་ཀྱི་གནོན་ཤུགས་ཆུང་དུ་སོང་ཡོད།
གྲུབ་འབྲས་ཀྱི་མདུན་དུ། ང་ཚོས་སྔར་བཞིན་རིག་པ་དྭངས་གསལ་སྒོ་ནས་མིག་སྔའི་གསར་གཏོད་ལས་གཏོད་ཀྱི་ཁོར་ཡུག་སྔར་བས་ལེགས་སུ་གཏོང་དགོས་ཀྱི་ཡོད་པ་དང་། ལས་གཏོད་ལ་བརྟེན་ནས་ལས་ཞུགས་ལ་སྐུལ་ཁྲིད་བྱེད་པའི་འཕེལ་རྒྱས་ཀྱི་བར་མཐོངས་སྔར་བཞིན་སྔོག་འདོན་བྱ་རྒྱུ་ཡོད་པ་མཐོང་ཐུབ་པ་བྱེད་དགོས། ས་ཁུལ་ཁག་དང་སྡེ་ཚན་ཁག་གིས་ལས་གཏོད་ལ་ལྕག་སྐུལ་དང་རྒྱབ་སྐྱོར་གྱི་སྲིད་ཇུས་དོན་འཁྱོལ་ཡག་པོ་བྱས་ཏེ། ཞབས་ཞུའི་མ་ལག་འཐུས་སྒོ་ཚང་དུ་བཏང་ནས་དེ་བས་སྤུས་ལེགས་ཀྱི་ལས་གཏོད་དང་སྤུས་ཚད་དེ་བས་མཐོ་བའི་ལས་ཞུགས་ལ་རྒྱུན་ཆད་མེད་པར་སྐུལ་འདེད་གཏོང་དགོས།
སྤུས་ལེགས་ཀྱི་ཞབས་འདེགས་ཞུས་ནས་ལས་གཏོད་ཀྱི་ཟུར་ཁྲིད་ལ་ཤུགས་སྣོན་རྒྱག་དགོས་ཤིང་། གསར་གཏོད་ལས་གཏོད་ཀྱི་ཆུ་ཚད་མཐོ་རུ་གཏོང་བར་སྲིད་གཞུང་ནི་ཧ་ཅང་གལ་འགངས་ཆེན་པོ་རེད། ས་ཁུལ་ཁག་དང་འབྲེལ་ཡོད་སྡེ་ཚན་ཁག་གིས་ལས་ཀའི་སྤྱོད་ཚུལ་སྔར་བས་ལེགས་སུ་གཏོང་བ་དང་ལས་ཞུགས་ཞབས་ཞུའི་འགན་ནུས་ཀྱི་གྲུབ་ཆ་བསྒྱུར་ཏེ་ལས་གཏོད་ཟུར་ཁྲིད་ཀྱི་བྱེད་ནུས་དང་ནུས་པ་ཆེ་རུ་གཏོང་དགོས།
དྲིལ་བསྒྲགས་ཁྲིད་སྟོན་མངོན་གསལ་དོད་པོ་ཡོང་བ་བྱས་ནས་ལས་གཏོད་ཀྱི་དར་སྲོལ་ཞིག་ཆགས་པ་བྱེད་དགོས་ཤིང་། དམངས་ཡོངས་ཀྱི་གསར་གཏོད་ལས་གཏོད་དར་སྤེལ་ཧུར་ཐག་བཏང་སྟེ་སྤྱི་ཚོགས་སྟེང་ལས་གཏོད་ལ་ལྕག་སྐུལ་བྱེད་པའི་དར་སྲོལ་དང་གླེང་ཕྱོགས་ཀྱི་རྣམ་པ་ཞིག་ཆགས་པར་བྱས་ཚེ་དགེ་མཚན་ལྡན་པའི་ཁྲིད་སྟོན་ནུས་པ་ཐོན་ཐུབ།
རྩོམ་སྒྲིག་པ།　བདེ་སྒྲོལ།
