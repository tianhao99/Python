རང་འདོད་ཁེར་སྒྲུབ་བྱེད་མཁན་ལ་བཅའ་ཁྲིམས་ཀྱི་ཆད་པ་ནན་པོ་ཕོག་ངེས་རེད།

ཀྲུང་དབྱང་གིས་བྱ་སྤྱོད་སྤེལ་ནས་ཤང་ཀང་གི་རྒྱལ་ཁབ་བདེ་འཇགས་ཀྱི་ཞན་ཆ་གསབ་པས་སྤྱི་ཚོགས་ཀྱི་ཚོགས་པ་ཆེ་གྲས་ཁག་དང་། བཟོ་ཚོང་ལས་རིགས། ཆེད་ལས་ལས་རིགས། སློབ་གསོའི་ལས་རིགས། སྤྱི་ཚོགས་ཀྱི་ཕན་བདེའི་ལས་རིགས་བཅས་དང་དེ་བཞིན་གཞོན་ནུ་ཚོགས་པ་དང་མི་སྒེར་བཅས་ཀྱིས“ཤང་ཀང་གི་ལས་རིགས་ཁག་གིས་རྒྱལ་ཁབ་བདེ་འཇགས་ཀྱི་ཁྲིམས་འཛུགས་ལ་རྒྱབ་སྐྱོར་བྱེད་པའི་མཉམ་འབྲེལ་འཐབ་ཕྱོགས”བཙུགས་ནས། མཉམ་འབྲེལ་མིང་འགོད་ཀྱི་བྱེད་སྒོ་སྤེལ་བ་དང་། ཁུལ་དང་སྲང་ལམ་ཁག་གི་མང་ཚོགས་ཀྱིས་ཧུར་བརྩོན་ཆེན་པོས་མིང་རྟགས་བཀོད་པ་དང་གཏམ་བཤད་སྤེལ་བ་རེད།
“ཀྲུང་གོར་ངོ་རྒོལ་དང་ཤང་ཀང་ཟང་ཟིང་བཟོ་་མཁན”ཉུང་ཤས་སེམས་འཚུབ་ཅིང་ཁོང་ཁྲོ་ལངས་ནས། དུས་ཚོད་ངེས་ཅན་ཞིག་གི་ནང་། དཀྲོག་གཏམ་བཟོ་བ་དང་མིང་ཆད་ངན་པ་བཟོ་བ། འཇིགས་སྣང་བཟོ་བ་ནི་ངེས་པར་དུ་འཁྲབ་སྟོན་བྱེད་དགོས་པའི་ལེ་ཚན་ཞིག་ཡིན་པ་མ་ཟད། འགྲོ་བ་མིའི་ཐོབ་ཐང་དང་། རང་དབང་། དམངས་གཙོ་བཅས་ཀྱི་དར་ཆ་ཆེན་པོ་འཁྱེར་ངེས་རེད། འོན་ཀྱང་རྒྱ་ཆེའི་ཤང་ཀང་གི་གྲོང་མི་ཚོ་ནི་དེ་འདྲའི་མགོ་བསྐོར་གཏོང་སླ་པོ་ག་ལ་ཡིན། ཁོང་ཚོས“ཀྲུང་དབྱང་གིས་ཤང་ཀང་སྐྱོབ་ཀྱི་ཡོད།” “ཤང་ཀང་གི་རྒྱལ་ཁབ་བདེ་འཇགས་ཁྲིམས་འཛུགས་ཀྱིས་ང་ཚོར་རེ་བ་སྦྱིན་བྱུང”ཞེས་བརྗོད།
ན་ནིང་ཟླ་6པར་སྲོལ་ཡིག་བཟོ་བཅོས་ཀྱི་ཟིང་ཆ་བྱུང་བ་ནས་བཟུང་། ཕྱི་ནང་ངན་འབྲེལ་གྱི“ཤང་ཀང་རང་བཙན”དང་། “གཏུམ་སྤྱོད” “བཙན་བཟུང”སོགས་ཀྱི་དྲག་པོའི་ཉེས་གསོག་གི་བྱ་སྤྱོད་དེ་ཤང་ཀང་སྤྱི་ཚོགས་ཀྱི“སྤྱི་གནོད”དང“དུག་སྐྲན”ཞིག་ཏུ་གྱུར་ནས་ཤང་ཀང་གི་གྲོང་མིའི་ཚེ་སྲོག་དང་རྒྱུ་ནོར་གྱི་བདེ་འཇགས་ལ་གནོད་འཚེ་ཚབས་ཆེན་བཟོས་པ་དང་ཤང་ཀང་གི་སྤྱི་ཚོགས་དར་རྒྱས་དང་བརྟན་ལྷིང་ལ་གནོད་འཚེ་ཚབས་ཆེན་བཟོས་ཡོད།
ཁྲོམ་གཞུང་གི་ཟིང་ཆའི་རྒྱབ་ནི་ཉིན་བཞིན་མངོན་གསལ་དོད་དུ་འགྲོ་བའི་རྒྱལ་ཁབ་བདེ་འཇགས་ཀྱི་ཉེན་ཁ་དེ་རེད། “ཀྲུང་གོར་ངོ་རྒོལ་དང་ཤང་ཀང་ཟང་ཟིང་བཟོ་པའི”སྟོབས་ཤུགས་ཀྱིས་མངོན་སུམ་འཛེམ་མེད་ངང“ཤང་ཀང་རང་བཙན”དང་། “རང་ཐག་རང་གཅོད།” “ཡོངས་བསྒྲགས་འདེམས་ཤོག་འཕེན་རྒྱུ”སོགས་ཀྱི་འདོད་ཚུལ་འུད་སྒྲོག་བྱས་ནས། རྒྱལ་ཁབ་གཅིག་གྱུར་ལ་གཏོར་བཤིག་བཏང་བ་དང་། རྒྱལ་ཁབ་ཁ་ཕྲལ་གཏོང་བའི་བྱ་སྤྱོད་སྤེལ་བ། རྒྱལ་དར་དང་རྒྱལ་རྟགས་ལ་མངོན་སུམ་འཛེམ་མེད་ངང་ཉམས་ཆག་བཟོ་བ་དང་གནོད་སྐྱོན་གཏོང་བ། ཀྲུང་དབྱང་གི་ཤང་ཀང་དུ་བཅའ་སྡོད་ལས་ཁུངས་ལ་སྐོར་རྒོལ་བྱེད་པ། བསམ་ངན་ཁོག་བཅངས་ཀྱིས་ཤང་ཀང་གི་སྤྱི་ཚོགས་སྒྲིག་ལམ་ལ་གཏོར་བཤིག་བཏང་བ་དང་། སྲིད་གཞུང་གི་དོ་དམ་བཅོས་སྐྱོང་དང་ཁྲིམས་འཛུགས་ཨུ་ལྷན་གྱི་ལས་གཉེར་བྱེད་ནུས་ཤོར་བར་བཟོ་བ་བཅས་བྱས་ཡོད་པ་རེད། ཕྱི་རྒྱལ་དང་མངའ་ཁོངས་ཕྱི་རོལ་གྱི་སྟོབས་ཤུགས་ཁག་གཅིག་གིས་མངོན་སུམ་འཛེམ་མེད་ངང་ཤང་ཀང་གི་ལས་དོན་ལ་ཐེ་གཏོགས་བྱེད་པ་དང་། ཤང་ཀང་གི“ཀྲུང་གོར་ངོ་རྒོལ་དང་ཤང་ཀང་ཟང་ཟིང་བཟོ་མཁན”སྟོབས་ཤུགས་དང་ངན་པ་ལག་སྦྲེལ་བྱས་ཏེ། ཤང་ཀང་གི་ཀྲུང་གོར་ངོ་རྒོལ་དང་ཤང་ཀང་ཟང་ཟིང་བཟོ་མཁན་སྟོབས་ཤུགས་ལ་རྒྱབ་རྩ་མཁོ་འདོན་དང་ཤུགས་སྣོན་རྒྱག་རོགས་དང་སྲུང་གདུགས་འདོན་སྤྲོད་བྱས་ཏེ། ཤང་ཀང་ལ་བརྟེན་ནས་རང་རྒྱལ་གྱི་རྒྱལ་ཁབ་བདེ་འཇགས་ལ་གནོད་འཚེ་གཏོང་བའི་བྱེད་སྒོ་སྤེལ་གྱི་ཡོད་པ་རེད། “རྒྱལ་ཁབ་གཅིག་ལ་ལམ་ལུགས་གཉིས”ཀྱི་རྩ་དོན་གྱི་མཐའ་ཚད་ལ་འགྲན་སློང་ཚབས་ཆེན་བྱས་པ་དང་ཁྲིམས་སྐྱོང་ལ་གནོད་འཚེ་ཚབས་ཆེན་བཟོས་པ། རྒྱལ་ཁབ་ཀྱི་བདག་དབང་དང་། བདེ་འཇགས། འཕེལ་རྒྱས་ཀྱི་ཁེ་ཕན་བཅས་ལ་གནོད་འཚེ་ཚབས་ཆེན་གཏོང་བའི་བྱ་སྤྱོད་དེ་རྒྱལ་ཁབ་གང་ཞིག་གིས་ཀྱང་ངན་པ་ལང་ཤོར་དུ་གཏོང་མི་སྲིད་ལ་རང་དགར་འཇོག་མི་སྲིད།
རྒྱལ་ཁབ་བདེ་འཇགས་བྱུང་ན་གཞི་ནས་ཤང་ཀང་བདེ་འཇགས་ཡོང་ཐུབ། ཤ་ལྤགས་མེད་ན་བ་སྤུ་ཅི་ལ་རྟེན། དབང་ཆ་དང་རང་དབང་གང་ཞིག་ཡིན་རུང་བལྟོས་མེད་ཅིག་ཡིན་མི་སྲིད། 《སྤྱི་དམངས་ཀྱི་ཁེ་དབང་དང་ཆབ་སྲིད་ཀྱི་ཁེ་དབང་སྐོར་གྱི་རྒྱལ་སྤྱིའི་སྤྱི་ཆིངས》དང་། 《དཔལ་འབྱོར་དང་། སྤྱི་ཚོགས། རིག་གནས་བཅས་ཀྱི་ཁེ་དབང་སྐོར་གྱི་རྒྱལ་སྤྱིའི་སྤྱི་ཆིངས》སོགས་རྒྱལ་སྤྱིའི་སྤྱི་ཆིངས་དང་འཛམ་གླིང་ཐོག་གི་རྒྱལ་ཁབ་100ལྷག་ཙམ་གྱི་རྩ་ཁྲིམས་ཚང་མའི་ནང་མི་སུ་ཞིག་གིས་ཀྱང་འབྲེལ་ཡོད་ཀྱི་ཁེ་དབང་དང་རང་དབང་སྤྱོད་དུས་འབྲེལ་ཡོད་རྒྱལ་ཁབ་ཀྱི་བདེ་འཇགས་ལ་གནོད་འཚེ་གཏོང་མི་ཆོག་ཅེས་གཏན་འབེབས་གསལ་པོ་བྱས་ཡོད། རྒྱུན་མཐུད་ཀྱི“གཏུམ་སྤྱོད”དང“བཙན་བཟུང”བྱས་རྗེས། རྒྱ་ཆེའི་ཤང་ཀང་གི་གྲོང་མི་རྣམས་ལ་བདེ་འཇགས་དང་བརྟན་ལྷིང་མེད་ན། དབང་ཆ་དང་རང་དབང་གང་ནས་ཡོང་། མི་ཉུང་ཤས་ཤིག་གིས་བྱས་པ་དེ་དུས་ཐོག་ཏུ་བཀག་འགོག་མ་བྱས་ན། ཤང་ཀང་གི་གྲོང་མི་མང་ཆེ་བའི་ཁེ་ཕན་དང་བདེ་སྐྱིད་ལ་གནོད་འཚེ་ཡོང་སྲིད་པ་དང་། ཤང་ཀང་དང“རྒྱལ་ཁབ་གཅིག་ལ་ལམ་ལུགས་གཉིས”ཀྱི་མདུན་ལམ་ཡང་བརླག་ངེས་ཡིན་པའི་མྱོང་ཚོར་ཟབ་མོ་བྱུང་ཡོད།
ཤང་ཀང་བཙོང་ནས་ཁེ་གཉེར་བྱེད་མཁན་དང་ནུབ་ཕྱོགས་ཀྱི་སྲིད་ཚོང་པ་ཁ་ཤས་ཀྱིས་ཁ་གདངས་ཚད་ལ“རང་དབང”དང“འགྲོ་བ་མིའི་ཐོབ་ཐང”ཞེས་བརྗོད་ཀྱང་། དོན་དངོས་སུ་རྒྱ་ཆེའི་ཤང་ཀང་གི་གྲོང་མིའི་ཁེ་དབང་དང་རང་དབང་དེ་ཆ་རྐྱེན་དུ་བྱས་པ་དང་ཤང་ཀང་བའི་བདེ་རྩར་ཐུག་པའི་ཁེ་ཕན་དེ་རྒྱན་དུ་བཞག་ནས། གཞན་ལ་ཤོད་མི་ཕོད་པའི་ཆབ་སྲིད་ཀྱི་དམིགས་ཡུལ་འགྲུབ་ཐབས་བྱེད་ཀྱི་ཡོད་པ་རེད།
སྡོང་པོ་ལྷང་ངེར་སྡོད་བསམ་ཡང་། རླུང་གིས་བསྐྱོད་ནས་སྡོད་མི་འཇུག སྣང་ཚུལ་སྣ་ཚོགས་ལས་མངོན་པར་གཞིགས་ན། ཐལ་སྐྱོད་དྲག་སྐྱོད་པ་ཁག་ཅིག་གིས་གཞི་ཁྱོན་སྔར་ལས་ཆེ་བའི་ཁྲིམས་འགལ་གྱི་དྲག་པོའི་བྱེད་སྤྱོད་ཇུས་འགོད་གང་ཐུབ་བྱེད་བཞིན་ཡོད་ཅིང་། “ཤང་ཀང་བཙན་བཟུང”མཐར་ཕྱིན་པ་བྱེད་པའི་རེ་ངན་འཆང་བཞིན་ཡོད། ང་ཚོས་མི་འདི་དག་དང་དེའི་རྒྱབ་ཀྱི་སྟོབས་ཤུགས་ལ་རྒྱལ་ཁབ་ཀྱི་བདག་དབང་དང་། བདེ་འཇགས། འཕེལ་རྒྱས་ཀྱི་ཁེ་ཕན་གྱི་ཆེད་དང་ཤང་ཀང་གི་སྤྱི་ཚོགས་དར་རྒྱས་དང་བརྟན་ལྷིང་ཡོང་ཆེད་དང་སྤུན་ཟླ་ཤང་ཀང་བའི་རྩ་བའི་ཁེ་ཕན་གྱི་ཆེད་དུ། ཀྲུང་དབྱང་གི་ཆོད་སེམས་དང་འདོད་བློ་ནི་སྲ་ཞིང་བརྟན་པ་དང་རྙོག་འཛིང་ཆེ་བའི་གནས་ཚུལ་སྣ་ཚོགས་ཐག་གཅོད་བྱེད་པའི་གྲ་སྒྲིག་ཡག་པོ་བྱས་ཡོད་ཅེས་ནན་གྱིས་བསྒྲགས་རྒྱུ་ཡིན།
རང་འདོད་ཁེར་སྒྲུབ་བྱེད་མཁན་ལ་བཅའ་ཁྲིམས་ཀྱི་ཆད་པ་ཕོག་ངེས་རེད།
