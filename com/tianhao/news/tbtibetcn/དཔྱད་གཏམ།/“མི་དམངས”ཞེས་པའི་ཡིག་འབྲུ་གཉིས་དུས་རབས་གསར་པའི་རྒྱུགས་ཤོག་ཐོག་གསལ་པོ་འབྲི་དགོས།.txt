“མི་དམངས”ཞེས་པའི་ཡིག་འབྲུ་གཉིས་དུས་རབས་གསར་པའི་རྒྱུགས་ཤོག་ཐོག་གསལ་པོ་འབྲི་དགོས།

མི་དམངས་ནི་ལོ་རྒྱུས་གསར་གཏོད་བྱེད་མཁན་དང་། མི་དམངས་ནི་དཔའ་བོ་ངོ་མ་ཡིན།
ལོ་70ཡི་རིང་གི་བོད་ཀྱི་ཟིལ་རླབས་དགུང་འཕྱུར་གྱི་ལོ་རྒྱུས་ཀྱི་འཕེལ་རིམ་ལ་ཕྱིར་མིག་ལྟ་སྐབས། ཞི་བས་བཅིངས་འགྲོལ་བཏང་བ་ནས་དམངས་གཙོའི་བཅོས་སྒྱུར་བྱས་པའི་བར་དང་། སྤྱི་ཚོགས་རིང་ལུགས་འཛུགས་སྐྲུན་བྱས་པ་ནས་སྒྱུར་བཅོས་སྒོ་དབྱེ་བྱས་པའི་བར་དང་། ལྷག་པར་དུ་ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གིས་ཐོག་མཐའ་བར་གསུམ་དུ་བོད་ཀྱི་མི་རིགས་ཁག་གི་མི་དམངས་ལ་ཐུགས་ཁུར་གནང་བ་དང་། ཀྲུང་གོ་གུང་ཁྲན་ཏང་མིས་ཐོག་མཐའ་བར་གསུམ་དུ་ཐོག་མའི་བསམ་འདུན་དང་འགན་འཁྲི་རྒྱུན་འཁྱོངས་བྱས་ནས། བོད་ཀྱི་མི་རིགས་ཁག་གི་མི་དམངས་དང་དབུགས་ལམ་གཅིག་གྱུར་དང་། བདེ་སྡུག་མཉམ་མྱོང་། གཅིག་སེམས་གཅིག་འབྲེལ། དཀའ་ངལ་དང་ཉེན་ཁར་མི་འཛེམས་པ་བཅས་བྱས་པ་བརྒྱུད། ལོ་རྒྱུས་རང་བཞིན་གྱི་ཚད་བརྒལ་རབ་དང་རིམ་པ་བྱུང་ཡོད་ལ། ལོ་རྒྱུས་རང་བཞིན་གྱི་གྲུབ་འབྲས་ཐེངས་མང་ཐོབ་ཡོད།
ཏང་གི་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་ལྔ་པའི་ཐོག་རྒྱ་ཆེའི་མི་དམངས་ཀྱི་རྩ་བའི་ཁེ་ཕན་མངོན་འགྱུར་ཡག་པོ་དང་། སྲུང་སྐྱོང་ཡག་པོ། འཕེལ་རྒྱས་ཡག་པོ་བཅས་ཡོང་བ་བྱེད་རྒྱུ་དེ་འཕེལ་རྒྱས་ཀྱི་འགོ་འཛུགས་ས་དང་དོན་ལ་བབས་སར་བརྩི་དགོས་ཞེས་བཏོན་ཡོད་པ་དང་། “ལོ་ལྔ་ཚན་བཅུ་བཞི་པའི”འཆར་འགོད་ཀྱི་ཡིག་འབྲུ་ཚང་མའི་ནང་ཀྲུང་གོ་གུང་ཁྲན་ཏང་མིས“མི་དམངས་ལྟེ་བར་འཛིན་པའི”ཐོག་མའི་བསམ་འདུན་དང་འགན་འཁྲི་གང་ལེགས་མངོན་ཡོད། ཀྲུང་དབྱང་གི་བོད་ཀྱི་ལས་དོན་སྐོར་གྱི་བཞུགས་མོལ་ཚོགས་འདུ་ཐེངས་བདུན་པས་ལོ་རྒྱུས་ཀྱི་འགོ་འཛུགས་ས་གསར་པའི་ཐོག་ནས་བོད་ལ་འཆར་གཞི་གསར་པ་བཀོད་ཡོད་པ་དང་། འཆར་གཞི་གསར་པ་འདིའི་ནང་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གིས་བོད་ཀྱི་ལས་དོན་ལ་མཐོང་ཆེན་པོ་གནང་ལུགས་དང་བོད་ཀྱི་མི་རིགས་ཁག་ལ་བྱམས་བརྩེའི་ཐུགས་ཁུར་གནང་ལུགས་གང་ལེགས་མངོན་ཡོད།
ལོ་རྒྱུས་ཀྱི་འཁོར་ལོ་ནམ་ཡང་མདུན་ཕྱོགས་སུ་བསྐྱོད། དུས་རབས་ཀྱི་འཕེལ་ཕྱོགས་ཆེན་པོ་རྔམ་ཞིང་བརྗིད། ཡུལ་དུས་གང་རུང་ཞིག་ཡིན་རུང་། ཀྲུང་གོ་གུང་ཁྲན་ཏང་མིས་ཐོག་མཐའ་བར་གསུམ་དུ་མི་དམངས་ལ་ཞབས་འདེགས་ཞུ་རྒྱུ་དེ་རྩ་བའི་དམིགས་ཡུལ་ལ་བརྩིས་ཤིང་། མི་དམངས་དང་མཉམ་དུ་བསམ་བློ་གཏོང་བ་དང་མི་དམངས་དང་མཉམ་དུ་ལས་དོན་བསྒྲུབས་ནས། དབུལ་སྒྲོལ་འགག་སྒྲོལ་གྱི་རྒྱལ་ཁ་ཕུ་ཐག་གཅོད་པ་དང་། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་ཆེད་མུ་མཐུད་འབད་འཐབ་ལྷོད་མེད་བྱེད་བཞིན་ཡོད། མི་དམངས་དང་བློ་སེམས་གཅིག་མཐུན་དང་། མི་དམངས་དང་མཉམ་དུ་མདུན་སྐྱོད། མི་དམངས་ལ་མཐུན་སྒྲིལ་སྣེ་ཁྲིད་ཀྱིས་གོམ་ཞེང་ཆེན་པོས་མདུན་སྐྱོད། “མི་དམངས”ཞེས་པའི་ཡིག་འབྲུ་གཉིས་དུས་རབས་གསར་པའི་རྒྱུགས་ཤོག་ཐོག་གསལ་པོ་འབྲི་བ། ཀྲུང་ཧྭ་མི་རིགས་རླབས་ཆེན་བསྐྱར་དར་གྱི་སྟོབས་ཤུགས་ཆེན་པོ་གཅིག་ཏུ་སྒྲིལ་བ་བཅས་བྱས་ནས། མི་དམངས་ལ་ངོ་གནོང་མི་དགོས་པ་དང་ལོ་རྒྱུས་ལ་ངོ་གནོང་མི་དགོས་པའི་དུས་རབས་གསར་པའི་བརྗིད་ཆེའི་ལེའུ་བརྩམས་ཡོད།
རྩོམ་སྒྲིག་པ། བདེ་སྒྲོལ།
