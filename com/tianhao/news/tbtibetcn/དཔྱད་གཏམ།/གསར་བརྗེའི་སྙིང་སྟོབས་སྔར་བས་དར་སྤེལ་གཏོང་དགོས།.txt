གསར་བརྗེའི་སྙིང་སྟོབས་སྔར་བས་དར་སྤེལ་གཏོང་དགོས།

སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཏང་གི་ལོ་རྒྱུས་སློབ་སྦྱོང་སློབ་གསོའི་སྐུལ་སློང་ཚོགས་ཆེན་ཐོག ལོ་ངོ་བརྒྱའི་རིང་གི་ཐུན་མོང་མ་ཡིན་པའི་འབད་འཐབ་ཀྱི་ལོ་རྒྱུས་ཁྲོད་མི་རབས་ནས་མི་རབས་བར་གྱི་ཀྲུང་གོ་གུང་ཁྲན་ཏང་མིས་འབད་འབུངས་སྟོབས་བརྩོན་དང་འབད་འཐབ་ལྷོད་མེད་བྱས་པས། རང་སྲོག་བློས་གཏོང་ལ་མི་འཛེམས་པའི་གསར་བརྗེའི་སྔོན་གཤེགས་དཔའ་བོ་འབོར་ཆེན་དང་། ཞུམ་མེད་ངང་འབད་འཐབ་བྱེད་མཁན་དཔའ་བོ་འབོར་ཆེན། རང་དོན་རྒྱབ་སྐྱུར་གྱིས་ལེགས་སྐྱེས་འབུལ་མཁན་སྔོན་ཐོན་དཔེ་བཟང་མི་སྣ་འབོར་ཆེན་བཅས་ཐོན་ནས་སྙིང་སྟོབས་རླབས་པོ་ཆེ་རབ་དང་རིམ་པ་ཆགས་པ་དང་ཀྲུང་གོ་གུང་ཁྲན་ཏང་མིའི་བསམ་པའི་མ་ལག་གྲུབ་ནས་ང་ཚོས་ཏང་འཛུགས་པ་དང་། ཏང་དར་རྒྱས་གཏོང་བ། ཏང་སྟོབས་ཆེར་གཏོང་བ་བཅས་ལ་ཕུན་སུམ་ཚོགས་པའི་ཉིང་བཅུད་མཁོ་འདོན་བྱས་ཡོད་ཅེས་ནན་བཤད་གནང་ཡོད། ཏང་གི་ལོ་རྒྱུས་སློབ་སྦྱོང་སློབ་གསོ་ཏན་ཏིག་སྤེལ་བར་ཏང་ཡོངས་ཀྱིས་རང་རྟོགས་ངང་གསར་བརྗེའི་སྲོལ་རྒྱུན་དང་གསར་བརྗེའི་ས་བོན་རྒྱུན་འཛིན་བྱེད་པ་དང་གསར་བརྗེའི་སྙིང་སྟོབས་སྔར་བས་དར་སྤེལ་བཏང་ནས། ཐོག་མཐའ་བར་གསུམ་དུ་དཀའ་སྤྱད་འབད་འཐབ་དང་དཔའ་ངར་ཆེར་སྐྱེད་ཀྱི་སྙིང་སྟོབས་རྒྱུན་འཁྱོངས་བྱ་རྒྱུའི་སློབ་གསོ་ཁྲིད་སྟོན་བྱེད་དགོས།
གསར་བརྗེའི་ཕུགས་བསམ་གནམ་ལས་མཐོ། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས“ལོ་ངོ་བརྒྱའི་རིང་དཀའ་ངལ་དང་འགྲན་སློང་སྣ་ཚོགས་ལ་ཁ་གཏད་གཅོག་པའི་ཁྲོད་དགྲ་བོར་མི་སྐྲག་པ་དང་། ཉེན་ཁར་མི་སྐྲག་པ། འཐབ་རྩོད་བྱེད་ཕོད་པ། རྒྱལ་ཁ་ལེན་ཕོད་པ་བཅས་ཀྱི་རང་རེའི་ཏང་གི་དཔའ་ཉམས་དང་གཤིས་རྒྱུད་ལ་ཞུན་བརྡར་ཐུབ་ཡོད། འདི་ནི་རང་རེའི་ཏང་གི་ཆེས་མངོན་གསལ་དོད་ཤོས་ཀྱི་ཁྱད་ཆོས་ཡིན། ཅིང་ཀང་ཧྲན་རི་བོའི་སྟེང་དུ། བློ་བརྟན་འགྱུར་མེད་ཀྱི་གུང་ཁྲན་ཏང་མིས་དཔལ་འབར་མཐོན་པོར་བསྒྲེངས་ནས་མདུན་དུ་བསྐྱོད་པ་དང་། མེ་སྟག་གིས་སྤང་ལྗོངས་སྲེག་ཐུབ་པའི་ཡིད་ཆེས་བརྟན་པོ་བཅངས་ཏེ། སེམས་ཐག་གཙང་བཅད་ཀྱིས་ཅིང་ཀང་ཧྲན་རི་བོའི་དར་དམར་འོག་ཏུ་མཐུན་སྒྲིལ་འཐབ་རྩོད་བྱས་པ་དང་། བློ་བརྟན་འགྱུར་མེད་ཀྱིས་ཕུགས་བསམ་དོན་གཉེར་བྱས་པ། དངོས་ཐོག་བདེན་འཚོལ་གྱིས་ལམ་བུ་གསར་པ་བཏོད་པ། དཀའ་སྤྱད་འབད་བརྩོན་གྱིས་དཀའ་གནད་ལས་སྒྲོལ་བ། མང་ཚོགས་ལ་བརྟེན་ནས་རྒྱལ་ཁ་བླངས་པ་བཅས་བྱས་ཡོད། མཆོད་རྟེན་རི་བོའི་འདབས་སུ། གསར་བརྗེ་པ་རྒན་རབས་དང་གུང་ཁྲན་ཏང་མི་རྒན་རབས་ཚོས་ཡང་དག་པའི་ཆབ་སྲིད་ཀྱི་ཁ་ཕྱོགས་ལ་བརྟེན་ནས་བསམ་བློར་བཅིངས་འགྲོལ་དང་། དངོས་ཐོག་བདེན་འཚོལ། བློ་གཅིག་སེམས་གཅིག་གིས་མི་དམངས་ལ་ཞབས་འདེགས་ཞུ་བ། རང་སྟོབས་རང་སྤེལ། དཀའ་སྤྱད་འབད་འཐབ་བཅས་བྱས་པས། ཀྲུང་གོའི་གསར་བརྗེའི་བྱ་གཞག་དེ་དམའ་རླབས་ནས་མཐོ་རླབས་ཕྱོགས་སུ་འཕེལ་རྒྱས་དང་ལོ་རྒྱུས་ཀྱི་རང་བཞིན་གྱི་འཕོ་འགྱུར་བྱུང་ཡོད། ལོ་རྒྱུས་ལ་ཕྱིར་དྲན་བྱེད་སྐབས། རང་རེའི་ཏང་འདི་ཉིད་ལོ་ངོ་བརྒྱ་ཕྲག་རིང་དཀའ་བ་དུ་མ་སྤྱད་རྗེས་སྟོབས་འབྱོར་མངའ་ཐང་རྒྱས་པ་དང་དཀའ་སྡུག་ཚད་མེད་མྱངས་རྗེས་མི་རབས་ནས་མི་རབས་བར་མི་ཉམས་པར་གནས་དོན་ནི་གསར་བརྗེ་དང་དཀའ་སྤྱད་འབད་འཐབ་ཀྱི་རླབས་ཆེན་སྙིང་སྟོབས་ལ་བརྟེན་ནས་བྱུང་བ་ཞིག་རེད།
ལོ་ངོ་བརྒྱའི་རིང་། ཀྲུང་གོ་གུང་ཁྲན་ཏང་མིས་ཕུགས་བསམ་དང་དད་སེམས་བརྟན་དུ་གཏོང་བ་དང་། འཐབ་རྩོད་ཀྱི་སྙིང་སྟོབས་དར་སྤེལ་གཏོང་བ། རླབས་ཆེན་གྱི་ལག་ལེན་ལ་སྐུལ་འདེད་གཏོང་བ་བཅས་བྱས་ཏེ་ལོ་རྒྱུས་ཀྱི་དུས་སྐབས་ཁག་ནང་ཅིང་ཀང་ཧྲན་རི་བོའི་སྙིང་སྟོབས་དང་། རྒྱང་སྐྱོད་ཀྱི་སྙིང་སྟོབས། ཙུན་དབྱི་གྲོས་ཚོགས་ཀྱི་སྙིང་སྟོབས། ཡན་ཨན་གྱི་སྙིང་སྟོབས་སོགས་རླབས་ཆེན་གྱི་སྙིང་སྟོབས་བཏོད་ནས་ཏང་གི་ངོ་བོ་དང་དམིགས་ཡུལ་དང་ཆབ་སྲིད་ཀྱི་གཤིས་རྒྱུད་མངོན་པའི་བསམ་པའི་མ་ལག་ཅིག་གྲུབ་ཡོད། རླབས་ཆེན་གྱི་སྙིང་སྟོབས་རབ་དང་རིམ་པ་དེ་དག་ནང“གང་ནས་ཡོང་བ་དང་གང་དུ་འགྲོ་བའི”ང་ཚོའི་བསམ་པའི་ཁ་ཕྱོགས་འདུས་ཡོད། དེ་ནི་སྔོན་ཆད་དང་། ད་ཆ། འབྱུང་འགྱུར་བཅས་སུ་སྔར་བཞིན་རང་རེའི་ཏང་གི་རྩ་ཆེའི་བསམ་པའི་རྒྱུ་ནོར་དང་། ཏང་ཡོངས་ཀྱི་བློ་མཐུན་ཚོས་ཐོག་མའི་བསམ་འདུན་འཆང་བ་དང་། བླ་སྲོག་ལ་ཞུན་བརྡར། དད་མོས་ཀྱི་སྟོབས་ཤུགས་བསྡུ་ལེན། ཏང་གཤིས་ཀྱི་ཧེ་བག་འཚོལ་བ། མདུན་སྐྱོད་ཀྱི་ཁ་ཕྱོགས་གཏན་འཁེལ་བཅས་ཀྱི་ཕུན་སུམ་ཚོགས་པའི་འབྱུང་ཁུངས། ཏང་ཡོངས་དང་རྒྱལ་ཡོངས་མི་རིགས་ཁག་གི་མི་དམངས་ལ་དྲག་ཆར་རླུང་འཚུབ་ལ་མི་འཛེམས་པར་དཔའ་ངར་ཆེན་པོས་མདུན་སྐྱོད་བྱེད་པར་ལྕག་སྐུལ་བྱེད་པའི་བསམ་པའི་སྒུལ་ཤུགས་ཆེན་པོ་བཅས་རེད།
ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། རང་རེའི་ཏང་གིས་ཏང་ནང་ཁུལ་གྱི་གཅིག་སྡུད་སློབ་གསོ་གཏིང་ཟབ་སྤེལ་ཏེ་མང་ཚོགས་ལམ་ཕྱོགས་ཀྱི་སློབ་གསོ་ལག་ལེན་བྱེད་སྒོ་སྤེལ་རིང“གུང་ཁྲན་ཏང་མིའི་སྙིང་སྟོབས་དོན་གཉེར་བརྟན་སྲུང་བྱེད་དགོས”པའི་བླང་བྱ་བཏོན་པ་ནས“ནན་གསུམ་དྲང་གསུམ”གྱི་ཆེད་དོན་སློབ་གསོ་སྤེལ་རིང“ཏང་གཤིས་བློ་སྦྱོང་ལ་ཤུགས་སྣོན་རྒྱག་དགོས”པའི་ནན་བཤད་བྱས་པའི་བར་དང་། “སློབ་སྦྱོང་གཉིས་དང་ཚད་ལོན་གཅིག”གི་སློབ་སྦྱོང་སློབ་གསོ་སྤེལ་རིང“བསམ་བློ་ཆབ་སྲིད་འཛུགས་སྐྱོང་ཨང་དང་པོར་འཇོག་དགོས་པ”གསལ་སྟོན་བྱས་པ་ནས“ཐོག་མའི་བསམ་འདུན་མ་བརྗེད་པར་འགན་འཁྲི་བློ་ལ་བརྟན་པོར་འཆང་བའི”བརྗོད་དོན་གཙོ་བོའི་སློབ་གསོ་སྤེལ་རིང“འཐབ་རྩོད་ཀྱི་སྙིང་སྟོབས་རྒྱུན་འཁྱོངས་བྱེད་དགོས་པ”ནན་བཤད་བྱས་པའི་བར། གསར་བརྗེའི་སྙིང་སྟོབས་དང་གསར་བརྗེའི་ས་བོན་མི་རབས་ནས་མི་རབས་བར་རྒྱུན་འཛིན་བྱས་པས། རྒྱ་ཆེའི་ཏང་ཡོན་ལས་བྱེད་པའི་བསམ་བློ་དང་བླ་སྲོག་ལ་ཞུན་བརྡར་ཐེབས་ཡོད། ཏང་ཡོངས་སུ་ཏང་གི་ལོ་རྒྱུས་སློབ་སྦྱོང་སློབ་གསོ་སྤེལ་བར། ལོ་རྒྱུས་ལ་བརྟེན་ནས་དེང་རབས་དཔྱད་གཞིར་འཛིན་པ་དང་སྲིད་སྐྱོང་ལ་བརྟེན་ནས་མི་སྣ་སྐྱོང་བའི་ཏང་གི་ལོ་རྒྱུས་ཀྱི་ནུས་པ་འདོན་སྤེལ་གང་ལེགས་བྱེད་པ་དང་། རྒྱ་ཆེའི་ཏང་ཡོན་དང་ལས་བྱེད་པར་དད་སེམས་ཀྱི་རྨང་གཞི་རྒྱུན་ཆད་མེད་པར་བརྟན་དུ་གཏོང་བ་དང་། བསམ་པའི་ཀལ་ནུས་ལྡན་གསབ་པ། བསམ་བློའི་ཁ་ཕྱོགས་བརྟན་དུ་གཏོང་བ་བཅས་བྱ་རྒྱུའི་ཁྲིད་སྟོན་བྱས་ཏེ་ཕུགས་བསམ་དང་དད་སེམས་སྔར་བས་བརྟན་དུ་འགྲོ་བ་དང་། ཆབ་སྲིད་ཀྱི་གཤིས་རྒྱུད་སྔར་བས་དྭངས་གཙང་། འཐབ་རྩོད་ཀྱི་སྙིང་སྟོབས་སྔར་བས་ཆེར་སྐྱེད། འབད་འཐབ་ཀྱི་སྤྲོ་སེམས་སྔར་བས་འཕེལ་བ་བཅས་ཡོང་བར་བྱེད་དགོས།
“ལོ་བརྒྱ་གཉིས”ཀྱི་ལོ་རྒྱུས་འབྲེལ་མཚམས་སུ་ཀྲུང་ཧྭ་མི་རིགས་རླབས་ཆེན་བསྐྱར་དར་གྱི་སྐྱ་རེངས་ཤར་ལ་ཉེ་བ་དང་མདུན་ལམ་ཡང་འོད་ཟེར་སྟོང་ལྡན་ཞིག་ཡོད། འབད་འཐབ་ཀྱི་དམིགས་ཚད་དང་ཐག་ཇི་ཙམ་ཉེ་བ་དང་ཉེན་ཁ་དང་འགྲན་སློང་ཇི་ཙམ་ཆེ་བ་དེ་ཙམ་གྱིས་གསར་བརྗེ་མཐར་ཕྱིན་པ་བྱེད་པའི་སྙིང་སྟོབས་དར་སྤེལ་གཏོང་བ་དང་། གསར་བརྗེ་བ་རྒན་རབས་ཚོའི་གསར་བརྗེའི་སྙིང་སྟོབས་དར་སྤེལ་གཏོང་བ། གུང་ཁྲན་ཏང་མིའི་འབད་འཐབ་ཀྱི་སྙིང་སྟོབས་དར་སྤེལ་གཏོང་བ། ནམ་ཡང་ལྷོད་གཡེང་མི་གཏོང་བའི་སྙིང་སྟོབས་དང་ཞུམ་པ་མེད་པའི་འབད་འཐབ་ཀྱི་ཉམས་འགྱུར་ཐོག་ནས་དངོས་འཛིན་དངོས་སྒྲུབ་དང་དཀའ་སྤྱད་འབད་འཐབ་བཅས་བྱས་ཏེ་ལོ་བརྒྱ་གཉིས་པའི་འབད་འཐབ་དམིགས་ཚད་མངོན་འགྱུར་བྱེད་པའི་ཕྱོགས་སུ་དཔའ་ངར་ཞུམ་མེད་ཀྱིས་མདུན་སྐྱོད་བྱེད་དགོས། ཏང་གི་ལོ་རྒྱུས་སློབ་སྦྱོང་སློབ་གསོ་སྤེལ་བ་བརྒྱུད་ཏང་ཡོངས་ཀྱི་བློ་མཐུན་ཚོས་གུང་ཁྲན་ཏང་མིའི་བསམ་པའི་སྙིང་སྟོབས་རྒྱུན་འཛིན་དང་། ཐོག་མཐའ་བར་གསུམ་དུ་གསར་བརྗེ་བའི་ཞུམ་མེད་སྙིང་སྟོབས་རྒྱུན་འཁྱོངས། རྒྱང་སྐྱོད་ཀྱི་ལམ་བུ་གསར་པར་སྐྱོད་པ་དང་དུས་རབས་གསར་པར་འབད་འཐབ་བྱེད་པའི་སྙིང་སྟོབས་འཕེལ་བ་བཅས་བྱས་ཏེ་ལོ་རྒྱུས་ཀྱི་ཁྱད་ཆོས་གསར་པ་མང་པོ་ལྡན་པའི་རླབས་ཆེན་གྱི་འཐབ་རྩོད་ནང་ཀྲུང་གོ་གུང་ཁྲན་ཏང་མིའི་བསམ་པའི་ལོ་རྒྱུས་སྙན་ངག་གསར་པ་རྒྱུན་ཆད་མེད་པར་རྩོམ་དགོས།
འབྱུང་འགྱུར་ལ་རྒྱང་ལྟ་བྱེད་སྐབས། ཕུགས་བསམ་དང་དད་སེམས་བརྟན་དུ་གཏོང་བ་དང་། ཐོག་མའི་བསམ་འདུན་དང་འགན་འཁྲི་བློ་ལ་བརྟན་པོར་འཆང་བ། མི་དམངས་མང་ཚོགས་ཁྲོད་རྩ་བ་བརྟན་པོ་ཚུགས་པ། ཐོག་མཐའ་བར་གསུམ་དུ་སྐྱེ་སྟོབས་ཀྱི་དཔལ་འབར་བ་དང་དཔའ་ངར་ཆེར་སྐྱེད་ཀྱི་བློ་སྟོབས་རྒྱུན་འཁྱོངས་བྱེད་པ། ཐོག་མཐའ་བར་གསུམ་དུ་དུས་རབས་ཀྱི་རླབས་རྒྱུན་གྱི་མདུན་གྲལ་དུ་ལངས་པ་དང་། འགག་སྒྲོལ་དཀའ་སེལ་གྱི་མདུན་གྲལ་དུ་ལངས་པ། ཆེས་རྒྱ་ཆེའི་མི་དམངས་ཀྱི་ཁྲོད་དུ་ལངས་པ་བཅས་བྱས་ཚེ། རང་རེའི་ཏང་ནམ་ཡང་དཀའ་ངལ་མཐའ་དག་ལས་རྣམ་པར་རྒྱལ་ཏེ་རྒྱལ་ཁ་ནས་རྒྱལ་ཁ་གསར་པའི་ཕྱོགས་སུ་ཟམ་མི་ཆད་པར་སྐྱོད་ཐུབ་ངེས་རེད།
རྩོམ་སྒྲིག་པ། བདེ་སྒྲོལ།
