དགོངས་དོན་གྱི་ངོ་བོར་གོ་བ་གཏིང་ཟབ་བླངས་ནས་རྒྱས་སྤྲོས་ཆུད་ཟོས་མཐའ་གཅིག་ཏུ་བཀག་འགོག་བྱེད་དགོས།

“འཕྲོ་བརླག་ནི་ཞེ་ཁྲེལ་དང་གྲོན་ཆུང་ནི་གཟི་བརྗིད་ཡིན་པའི”རིམ་སྤེལ་དཔྱད་གཏམ་དང་པོ།
“བཟའ་བཏུང་འཕྲོ་བརླག་གཏོང་བའི་སྣང་ཚུལ་ནི་མཐོང་བ་ཙམ་གྱིས་ཧང་སངས་དགོས་པ་ཞིག་དང་བློ་ཕམ་དགོས་པ་ཞིག་རེད” ཉེ་ཆར་བཟའ་བཏུང་འཕྲོ་བརླག་གཏོང་བའི་བྱེད་སྤྱོད་ལ་བཀག་འགོག་བྱེད་དགོས་པའི་ཐད་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་མཛུབ་སྟོན་གལ་ཆེན་གནང་བར་དོན་སྙིང་གལ་ཆེན་ལྡན་ཞིང་ནང་དོན་ཕུན་སུམ་ཚོགས་ལ་བླང་བྱ་ཡང་ཁ་གསལ་ཡོད་པས། ང་ཚོས་ཆབ་སྲིད་ཀྱི་ཚུགས་གནས་མཐོ་རུ་གཏོང་བ་དང་སྤྱི་ཡོངས་ཀྱི་འདུ་ཤེས་ཟབ་ཏུ་གཏོང་བ། སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མཛུབ་སྟོན་གལ་ཆེན་གྱི་དགོངས་དོན་ལ་གོ་བ་གཏིང་ཟབ་བླངས་ནས་དར་ཆ་གསལ་སྟོན་གྱིས་རྒྱས་སྤྲོས་ཆུད་ཟོས་དང་བག་མེད་ལོངས་སྤྱོད་སོགས་ཀྱི་གོམས་སྲོལ་ངན་པར་ངོ་རྒོལ་དང་ཧུར་བསྲི་གྲོན་ཆུང་དང་དཀའ་སྤྱད་འབད་འཐབ་ཀྱི་སྤྱོད་ཚུལ་བཟང་པོ་དར་སྤེལ་ཤུགས་ཆེན་བཏང་ནས། སྤྱི་ཚོགས་ཡོངས་སུ་འཕྲོ་བརླག་ནི་ཞེ་ཁྲེལ་དང་གྲོན་ཆུང་ནི་གཟི་བརྗིད་ཡིན་པའི་རྣམ་པ་ཟབ་མོ་ཞིག་གཏོད་དགོས།
བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གིས་ཧུར་བསྲི་གྲོན་ཆུང་ལག་བསྟར་ནན་ཏན་དང་འཕྲོ་བརླག་ལ་ངོ་རྒོལ་བྱེད་པའི་རྣམ་འགྱུར་གསལ་པོ་དང་ཆོད་སེམས་བརྟན་པོར་གོ་བ་གཏིང་ཟབ་ལེན་དགོས། ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཐོག་མཐའ་བར་གསུམ་དུ“གྲོན་ཆུང་ལག་བསྟར་ནན་ཏན་དང་འཕྲོ་བརླག་ལ་ངོ་རྒོལ་བྱེད་པའི”སྤྱི་ཚོགས་ཀྱི་དར་སྲོལ་དར་སྤེལ་བཏང་སྟེ། ཡུལ་དུས་མང་པོ་ནས་མཆན་འགོད་མཛུབ་སྟོན་གལ་ཆེན་ཐེངས་མང་པོ་གནང་བ་དང་། ཏང་ཀྲུང་དབྱང་གིས་ཧུར་བསྲི་གྲོན་ཆུང་ལག་བསྟར་ནན་ཏན་དང་འཕྲོ་བརླག་ལ་ངོ་རྒོལ་བྱེད་པ་གནས་བབ་མངོན་གསལ་དོད་སར་བཞག་ནས་དམ་འཛིན་བྱས་ཏེ། མུ་མཐུད་བྱེད་ཐབས་ནུས་ལྡན་སྤྱད་ནས་མཐའ་གཅིག་ཏུ་བཅོས་སྒྲིག་བྱས་པ་རེད། དེར་བརྟེན། ང་ཚོས་བསམ་བློ་དང་ངོས་འཛིན་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་ཐབས་ཇུས་བཀོད་སྒྲིག་ཐོག་གཅིག་གྱུར་བྱས་ཏེ་ཧུར་བསྲི་གྲོན་ཆུང་ལག་བསྟར་ནན་ཏན་དང་འཕྲོ་བརླག་ལ་ངོ་རྒོལ་བྱེད་པ་ཆབ་སྲིད་ཀྱི་ལས་འགན་གལ་ཆེན་ཞིག་ཏུ་བརྩིས་ནས་དོན་འཁྱོལ་ཡག་པོ་བྱེད་པ་དང་། རྒྱུན་སྲིང་དམག་འཐབ་ཅིག་གམ་ཡང་ན་འགག་སྒྲོལ་དམག་འཐབ་ཅིག་ཏུ་བརྩིས་ནས་དམ་འཛིན་ལྷོད་མེད་དང་དམ་འཛིན་མཐར་ཕྱིན་པ་བྱས་ཏེ། བྱ་སྤྱོད་དངོས་ལ་བརྟེན་ནས་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མཛུབ་སྟོན་གལ་ཆེན་གྱི་དགོངས་དོན་ལག་བསྟར་དོན་འཁྱོལ་གྱིས་སྤྱི་ཚོགས་ཡོངས་ཀྱིས་ཧུར་བསྲི་གྲོན་ཆུང་ལག་བསྟར་ནན་ཏན་དང་འཕྲོ་བརླག་ལ་ངོ་རྒོལ་བྱེད་པར་སྐུལ་འདེད་གཏོང་དགོས།
བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གིས་དཀའ་སྤྱད་འབད་འཐབ་དང་ཧུར་བསྲི་གྲོན་ཆུང་བྱེད་པའི་སྲོལ་རྒྱུན་གྱི་སྤྱོད་བཟང་དར་སྤེལ་གཏོང་བའི་སྙིང་སྟོབས་རྒྱུན་འཛིན་དང་དུས་རབས་ཀྱི་རིན་ཐང་ལ་གོ་བ་གཏིང་ཟབ་ལེན་དགོས། དཀའ་སྤྱད་འབད་འཐབ་དང་ཧུར་བསྲི་གྲོན་ཆུང་བྱེད་པ་ནི་ཀྲུང་ཧྭ་མི་རིགས་ཀྱི་སྲོལ་རྒྱུན་སྤྱོད་བཟང་དང་། རང་རེའི་ཏང་གི་སྲོལ་རྒྱུན་བཟང་པོ་དང་ཆབ་སྲིད་ཀྱི་རང་གཤིས། དུས་དང་རྣམ་པ་ཀུན་ཏུ་རང་རེའི་ཏང་ལ་ཞུམ་པ་མེད་པར་ཡར་རྒྱས་བརྩོན་ལེན་དང་ལན་བརྒྱར་ཕམ་རུང་དཔའ་མི་ཞུམ་པར་རྒྱལ་ཁའི་ཕྱོགས་སུ་བསྐྱོད་དེ་རླབས་ཆེན་གྱི་བྱ་གཞག་སྒྲུབ་པར་སྐུལ་ལྕག་གཏོང་བའི་བསམ་པའི་སྟོབས་ཤུགས་བཅས་རེད། མིག་སྔར། ང་ཚོ“ལོ་བརྒྱ་གཉིས”ཀྱི་འབད་འཐབ་དམིགས་ཚད་ཀྱི་ལོ་རྒྱུས་ཀྱི་སྦྲེལ་མཚམས་སུ་སླེབས་པས། གཟི་བརྗིད་ལྡན་པའི་ལོ་རྒྱུས་ཀྱི་འགན་འཁྲི་དང་། རྔམ་ཞིང་བརྗིད་པའི་འབད་འཐབ་ཀྱི་དམིགས་ཚད། རྙོག་འཛིང་ཆེ་བའི་ཕྱི་ནང་གི་ཁོར་ཡུག་བཅས་ཚང་མས་ང་ཚོར་དཀའ་སྤྱད་འབད་འཐབ་ཀྱི་དར་སྲོལ་དང་ཧུར་བསྲི་གྲོན་ཆུང་ལག་བསྟར་ནན་ཏན་དང་འཕྲོ་བརླག་ལ་ངོ་རྒོལ་བྱེད་དགོས་པའི་འབོད་སྐུལ་བྱེད་ཀྱི་ཡོད། དེར་བརྟེན། ང་ཚོས་ཧུར་བསྲི་གྲོན་ཆུང་དང་དཀའ་སྤྱད་འབད་འཐབ་བྱེད་པ་ནི་བོད་ཡུན་རིང་བདེ་འཁོད་དང་སྤུས་ཚད་ལེགས་པའི་འཕེལ་རྒྱས་དང་འབྲེལ་བའི་འཐབ་ཇུས་ཀྱི་བྱེད་ཐབས་ཤིག་ཡིན་པར་ངོས་འཛིན་གཏིང་ཟབ་བྱས་ནས་ཧུར་བསྲི་གྲོན་ཆུང་དང་དཀའ་སྤྱད་འབད་འཐབ་བྱེད་པའི་འདུ་ཤེས་ནང་སེམས་ལ་ཟུག་པ་དང་ཕྱིའི་བྱ་སྤྱོད་ལ་མངོན་པར་བྱས་ནས། མཐུན་སྒྲིལ་དང་། འབྱོར་ཕྱུག ཤེས་དཔལ། ཞི་མཐུན། མཛེས་སྡུག་བཅས་ཀྱི་སྤྱི་ཚོགས་རིང་ལུགས་ཀྱི་དེང་རབས་ཅན་གྱི་བོད་གསར་འཛུགས་སྐྲུན་བྱེད་པའི་བྱ་སྤྱོད་ཞིབ་ཕྲར་འགྱུར་བར་བྱེད་དགོས།
