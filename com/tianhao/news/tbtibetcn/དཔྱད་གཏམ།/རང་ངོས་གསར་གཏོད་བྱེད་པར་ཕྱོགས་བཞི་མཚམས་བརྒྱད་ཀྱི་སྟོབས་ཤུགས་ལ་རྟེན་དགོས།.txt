རང་ངོས་གསར་གཏོད་བྱེད་པར་ཕྱོགས་བཞི་མཚམས་བརྒྱད་ཀྱི་སྟོབས་ཤུགས་ལ་རྟེན་དགོས།

ཚན་རྩལ་ནི་རྒྱལ་ཁབ་སྟོབས་ཆེར་གཏོང་བའི་རྨང་གཞི་རེད་ལ། གསར་གཏོད་ནི་མི་རིགས་ཡར་རྒྱས་ཡོང་བའི་བླ་སྲོག་རེད། སུ་ཞིག་གིས་ཚན་རྩལ་གསར་གཏོད་ལ་དམ་འཛིན་བྱས་ཚེ། གང་དེར་གོ་སྐབས་འཐོབ་སྲིད། ད་ཕན་ལོ་ཤས་རིང་རང་རྒྱལ་གྱི་ལྟེ་བའི་ལག་རྩལ་ལ་ཚད་བརྒལ་ཟམ་མི་ཆད་པར་བྱུང་ནས། རང་རྟེན་ཚན་རྩལ་གསར་གཏོད་ལ་གྲུབ་འབྲས་མི་དམན་པ་ཐོབ་ཡོད། ནང་ངོས་ཀྱི་ཐག་གཅོད་བྱེད་དགོས་ངེས་ཀྱི་མངོན་གསལ་དོད་པའི་གནད་དོན་དང་ཕྱིའི་འགྲན་རྩོད་ཀྱི་གནོན་ཤུགས་ལ་ཕྱོགས་སྐབས། དུས་བབ་ཛ་དྲག་པ་དང་། འགྲན་རྩོད་ཆེ་བ། ལས་འགན་ལྕི་བ་བཅས་ཡོད། ཞི་ཅིན་ཕིང་གིས“ང་ཚོས་ཚན་རྩལ་གསར་གཏོད་ཀྱི་འགྲན་ར་ཆེ་མོའི་ཁྲོད་རྗེས་སུ་མི་ལུས་པ་བྱས་ནས་ངེས་པར་དུ་མགོ་བོ་འདེགས་པ་དང་། རྗེས་སུ་སྙེག་པ། ཚད་བརྒལ་རྩོད་ལེན་བཅས་བྱེད་དགོས”ཞེས་གསུངས་པ་ལྟར་རེད།
ལག་ལེན་གྱིས་ང་ཚོར་འགག་རྩའི་ལྟེ་བའི་ལག་རྩལ་ནི་སློང་ཐབས་མེད་པ་དང་། ཉོ་ཐབས་མེད་པ། བསླུ་ཐབས་མེད་པ་བཅས་ཡིན་པ་ར་སྤྲོད་བྱས་ཡོད། འགག་རྩའི་ལྟེ་བའི་ལག་རྩལ་དེ་རང་ཉིད་ཀྱི་ལག་ཏུ་དམ་པོར་བཟུང་ཚེ། གཞི་ནས་རྒྱལ་ཁབ་ཀྱི་བདེ་འཇགས་འགན་ལེན་བྱེད་ཐུབ། འགག་རྩའི་ཐུན་མོང་རང་བཞིན་གྱི་ལག་རྩལ་དང་། འཐབ་ས་མདུན་མའི་སྣེ་ཁྲིད་ལག་རྩལ། དེང་རབས་ལས་གྲྭའི་ལག་རྩལ། ཚད་བརྒལ་རང་བཞིན་གྱི་ལག་རྩལ་བཅས་ཀྱི་གསར་གཏོད་ཚད་བརྒལ་དུ་བྱས་ཏེ་འགག་རྩའི་ལྟེ་བའི་ལག་རྩལ་ལ་ཚོད་འཛིན་ཐུབ་ཚེ། གཞི་ནས་གསར་གཏོད་ཀྱི་རང་འགུལ་དབང་ཆ་དང་འཕེལ་རྒྱས་ཀྱི་རང་འགུལ་དབང་ཆ་སྟངས་འཛིན་ནན་པོ་བྱེད་ཐུབ།
མི་གཅིག་གིས་བྱ་བ་ཆེན་པོ་སྒྲུབ་མི་ཐུབ། མི་མང་ལས་སྒྲུབ་བྱས་ན་བྱ་གཞག་འཕེལ། ཚན་རྩལ་གསར་གཏོད་ཀྱང་དེ་ལྟར་རེད། མིའི་རིགས་ཀྱི་ཤེས་དཔལ་དང་བློ་གྲོས་ཀྱི་གྲུབ་འབྲས་ནི་ཤེས་བྱ་ཀུན་འདུས་དང་ལག་རྩལ་སྤེལ་རེས་ལས་བྱུང་བ་ཞིག་རེད། ལོ་རྒྱུས་ཀྱི་མཚམས་ཚིགས་གསར་པ་ནས་ལྟ་སྐབས། གོ་ལ་ཧྲིལ་པོའི་ཚན་རྩལ་གསར་གཏོད་ནི་ཆར་རྗེས་ཀྱི་མྱུ་གུ་ཇི་བཞིན་འཕེལ་རྒྱས་འགྲོ་བཞིན་ཡོད་ལ། རེས་སྐོར་གསར་པའི་ཚན་རྩལ་གསར་བརྗེ་དང་ཐོན་ལས་གསར་སྒྱུར་གྱིས་གོ་ལ་ཧྲིལ་པོའི་གསར་གཏོད་ཀྱི་འཆར་གཞི་གྲུབ་ཡོད་པས་བསྟུན་མཁས་དང་རང་འགུལ་མཉམ་འདྲེས་བྱས་ཚེ། གཞི་ནས་དུས་རབས་ཁྲོད་འགྱིང་ངེར་གནས་ཐུབ།
སྒོ་མོ་ཕྱེ་ནས་གསར་གཏོད་བྱེད་པར། ཀུན་གྱི་བློ་རྒྱ་བསྡུ་བའི་ཁོག་ཡངས་དང་བློ་ཁོག་ཡོད་དགོས། ཕྱོགས་བཞི་མཚམས་བརྒྱད་ཀྱི་ཉིང་བཅུད་གཅིག་ཏུ་བསྡུས་ཏེ། རྒྱལ་སྤྱིའི་ཚན་རྩལ་གསར་གཏོད་མཉམ་ལས་ལ་ཕྱོགས་ཡོངས་ནས་ཤུགས་སྣོན་རྒྱག་པ་དང་། གོ་ལ་ཧྲིལ་པོའི་ཚན་རྩལ་གསར་གཏོད་དྲ་བར་རང་འགུལ་ངང་ཞུགས་པ། རྒྱལ་སྤྱིའི་ཚན་རྩལ་གྱི་འཆར་གཞི་དང་འདུ་འགོད་ཆེ་མོར་ཧུར་ཐག་ཞུགས་པ་དང་གཙོ་ཁྲིད་བཅས་བྱས་ནས་རང་རྒྱལ་གྱི་ཚན་རིག་མཁས་ཅན་གྱིས་རྒྱལ་སྤྱིའི་ཚན་རྩལ་མཉམ་ལས་འཆར་གཞི་སྐུལ་སློང་དང་སྒྲིག་འཛུགས་ལ་སྐུལ་ལྕག་བྱེད་དགོས། རྒྱལ་སྤྱིའི་སྔོན་ཐོན་གྱི་ཉམས་མྱོང་བསྡུ་ལེན་དང་རང་ཉིད་ཀྱི་ཁྱད་ཆོས་ཟུང་འབྲེལ་བྱས་ཏེ་བློ་ཁོག་ཆེན་པོས་སླར་ཡང་གསར་གཏོད་དང་སླར་ཡང་གསར་སྐྲུན་བྱས་ཐོག་ནུས་ཤུགས་ཡོད་རྒུས་གོ་ལ་ཧྲིལ་པོའི་གསར་གཏོད་ཀྱི་ཐོན་ཁུངས་ཡག་པོ་སྤྱོད་དགོས།
སྒོ་མོ་ཕྱེ་ནས་གསར་གཏོད་བྱེད་པའི་ཐད། གཞན་གྱི་ཉམས་མྱོང་ཇི་མ་ཇི་བཞིན་མི་སྤྱོད་པར། རང་རྟེན་གསར་གཏོད་དང་སྒོ་འབྱེད་གསར་གཏོད་ཀྱི་རྩོད་སྒྲུབ་གཅིག་གྱུར་མཐའ་འཁྱོངས་བྱེད་དགོས། ང་ཚོས་རྒྱལ་སྤྱིའི་ཉམས་མྱོང་དཔྱད་གཞིར་འཛིན་དགོས་པ་མ་ཟད། འགག་རྩའི་ལག་རྩལ་ཚད་བརྒལ་ཐུབ་པར་བྱས་ཏེ་གཞན་གྱིས་སྐྱོད་མྱོང་མེད་པའི་ལམ་བུར་སྐྱོད་དགོས། རང་གཉའ་རང་གཅོག་དང་ཚད་བརྒལ་བྱེད་མི་ཕོད་པ་མི་བྱེད་པ་མ་ཟད་རང་ཉིད་མཆོག་ཏུའང་རློམ་རྒྱུ་མེད་པར། ཚད་བརྒལ་ཐུབ་པར་བྱས་ནས་ཏན་ཏན་ཏིག་ཏིག་ངང་ཞིབ་སྤེལ་བྱས་ཏེ་རྒྱལ་ཁབ་ཆེན་པོའི་ལྟེ་བའི་ལག་རྩལ་རང་ཉིད་ཀྱི་ལག་ཏུ་དམ་པོར་འཛིན་དགོས།
