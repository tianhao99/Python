ཕྱི་ལོའི་དཔལ་འབྱོར་ལས་དོན་གྱི་གཙོ་གནད་ལས་འགན་ནུས་ཤུགས་ཡོད་རྒུས་སྒྲུབ་དགོས།


2020ལོར། ང་ཚོས་ལོ་བརྒྱ་དང་པོའི་འབད་འཐབ་དམིགས་ཚད་དུས་བཀག་བཞིན་མངོན་འགྱུར་བྱ་རྒྱུ་དང་འབྲེལ་ལོ་བརྒྱ་གཉིས་པའི་འབད་འཐབ་དམིགས་ཚད་མངོན་འགྱུར་བྱ་ཆེད་རྨང་གཞི་ཡག་པོ་ཞིག་ཀྱང་འདིང་རྒྱུ་ཡིན། དེ་ནི་རྒྱལ་ཁ་ཕུ་ཐག་གཅོད་པའི་དུས་ཤིག་ཡིན་ལ་འགག་སྒྲོལ་གྱི་དུས་ཤིག་ཀྱང་ཡིན། ཕྱི་ལོའི་དཔལ་འབྱོར་ལས་དོན་ཡག་པོ་བསྒྲུབ་རྒྱུ་དང་གཙོ་གནད་ལས་འགན་ཡག་པོ་བསྒྲུབ་རྒྱུར་གལ་འགངས་ཤིན་ཏུ་ཆེ་བའི་དོན་སྙིང་ལྡན་ཡོད།
ཀྲུང་དབྱང་གི་དཔལ་འབྱོར་ལས་དོན་ཚོགས་འདུས་ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་རྒྱུར་འགན་ལེན་བྱེད་པར་དམིགས་ཏེ། ཕྱི་ལོའི་དཔལ་འབྱོར་ལས་དོན་སྒྲུབ་རིང་ངེས་པར་དུ་གཙོ་གནད་ལས་འགན་ལ་དམ་འཛིན་ཡག་པོ་བྱེད་དགོས་པ་གསལ་པོར་བཏོན་ནས། ང་ཚོས་མུ་མཐུད་གཙོ་གནད་ལ་དམ་འཛིན་བྱ་རྒྱུ་དང་། ཞན་ཆ་གསབ་རྒྱུ། ཞན་ཆ་ལེགས་སུ་གཏོང་རྒྱུ། མི་དམངས་ཀྱི་ཁས་ལེན་ཐོབ་པ་དང་ལོ་རྒྱུས་ཀྱི་ཞིབ་བཤེར་ཐེག་ཐུབ་པའི་བྱས་རྗེས་ངོ་མ་འཇོག་རྒྱུ། ཏང་གིས་མི་དམངས་དང་ལོ་རྒྱུས་ལ་བརྗིད་ཉམས་ལྡན་པའི་ངང་ཁས་ལེན་བྱས་པ་མངོན་འགྱུར་བྱ་རྒྱུ་བཅས་ལ་ཁ་ཕྱོགས་བསྟན་པ་དང་ལས་ཀའི་གཞི་འཛིན་ས་མཁོ་འདོན་བྱས་ཡོད།
ཕྱི་ལོའི་དཔལ་འབྱོར་ལས་དོན་གྱི་གཙོ་གནད་ལས་འགན་ཡག་པོ་སྒྲུབ་པར“ལྟ་སྟངས་ཇི་འདྲ་འཛིན་དགོས་པའི”གནད་དོན་ཐག་གཅོད་ཡག་པོ་བྱེད་དགོས་ཤིང་། ལོ་བརྒྱ་དང་པོའི་འབད་འཐབ་དམིགས་ཚད་མངོན་འགྱུར་བྱས་པ་བརྒྱུད་ལོ་བརྒྱ་གཉིས་པའི་འབད་འཐབ་དམིགས་ཚད་མངོན་འགྱུར་ཐུབ་པའི་འབད་བརྩོན་བྱེད་པར། ངེས་པར་དུ་དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་འཕེལ་ཕྱོགས་ཡག་པོ་ཞིག་རྒྱུན་འཁྱོངས་ཐུབ་པར་བྱེད་དགོས། གནད་སྨིན་དབུལ་སྐྱོར་དང་སྦགས་བཙོག་འགོག་བཅོས་སོགས་ཕྱོགས་ཡོངས་ནས་འབྱོར་འབྲིང་སྤྱི་ཚོགས་འཛུགས་སྐྲུན་ཡག་པོ་བྱུང་མིན་དང་འབྲེལ་བ་ཡོད་པས། ངེས་པར་དུ་འགག་སྒྲོལ་དམག་འཐབ་ཆེན་པོ་གསུམ་མཐའ་གཅིག་ཏུ་ཡག་པོ་རྒྱག་དགོས། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པ་དེ་མི་དམངས་ཀྱི་འཚོ་བ་ལེགས་སུ་གཏོང་བའི་ཐོག་ནས་མཚོན་པར་བྱེད་པར། ངེས་པར་དུ་དམངས་འཚོ་དང་ལྷག་པར་དུ་དཀའ་ངལ་ཡོད་པའི་མང་ཚོགས་ཀྱི་གཞི་རྩའི་འཚོ་བ་འགན་ལེན་ནུས་ལྡན་དང་ལེགས་སུ་ནུས་ལྡན་ཐུབ་རྒྱུའི་འགན་ལེན་བྱེད་དགོས། ཕྱི་ལོའི་དཔལ་འབྱོར་དང་སྤྱི་ཚོགས་འཕེལ་རྒྱས་ཀྱི་སྔོན་དཔག་དམིགས་ཚད་མངོན་འགྱུར་བྱ་རྒྱུ་དེ་ལས་སླ་པོ་ཞིག་གཏན་ནས་མིན་པས། ངེས་པར་དུ་བརྟན་པོ་ཨང་དང་པོར་འཛིན་རྒྱུ་མཐའ་འཁྱོངས་བྱས་ཏེ། དགེ་མཚན་ལྡན་པའི་ནོར་སྲིད་སྲིད་ཇུས་དང་དངུལ་ལོར་སྲིད་ཇུས་བརྟན་པོ་མུ་མཐུད་ལག་བསྟར་བྱེད་དགོས། དུས་རབས་གསར་པར་དཔལ་འབྱོར་དང་སྤྱི་ཚོགས་འཕེལ་རྒྱས་ལ་སྐུལ་འདེད་གཏོང་བར། ངེས་པར་དུ་སྒྱུར་བཅོས་སྒོ་དབྱེ་སྒུལ་ཤུགས་སུ་བྱ་རྒྱུ་མཐའ་འཁྱོངས་བྱས་ཏེ་སྤུས་ཚད་མཐོ་བའི་འཕེལ་རྒྱས་ལ་སྐུལ་འདེད་ཤུགས་ཆེན་གཏོང་བ་དང་དཔལ་འབྱོར་སྒྲིག་སྲོལ་སྒྱུར་བཅོས་གཏིང་ཟབ་ཏུ་གཏོང་དགོས། ཉེན་ཁ་དང་འགྲན་སློང་གི་མདུན་དུ་ངེས་པར་དུ་རང་ཉིད་ཀྱི་ལས་ཀ་ནུས་ཤུགས་ཡོད་རྒུས་ལེགས་པར་སྒྲུབ་སྟེ་གཏན་ནས་མི་འཕྱུགས་པ་བྱེད་དགོས།
ཕྱི་ལོའི་དཔལ་འབྱོར་ལས་དོན་གྱི་གཙོ་གནད་ལས་འགན་ཡག་པོ་སྒྲུབ་པར“ཇི་འདྲ་བྱེད་དགོས་པའི”གནད་དོན་ཐག་གཅོད་ཡག་པོ་བྱེད་དགོས་ཤིང་། འཕེལ་རྒྱས་ཀྱི་འདུ་ཤེས་གསར་པར་བརྟེན་ནས་འཕེལ་རྒྱས་ལ་སྐུལ་འདེད་གཏོང་རྒྱུར་དམ་པོར་དམིགས་ཏེ། དོ་སྣང་བྱེད་ཡུལ་དེ་དོ་སྙོམས་པོ་དང་གང་ལེགས་མ་བྱུང་བའི་གནད་དོན་སྣ་ཚོགས་ཐག་གཅོད་བྱ་རྒྱུའི་ཐོག་གཅིག་སྡུད་བྱེད་དགོས། དབུལ་སྒྲོལ་འགག་སྒྲོལ་གྱི་ལས་འགན་དུས་བཀག་བཞིན་ཕྱོགས་ཡོངས་ནས་ལེགས་སྒྲུབ་ཡོང་བའི་འགན་ལེན་བྱེད་པ་དང་། སྦགས་བཙོག་འགོག་བཅོས་ཀྱི་འགག་སྒྲོལ་དམག་འཐབ་ཀྱི་དུས་མཚམས་རང་བཞིན་གྱི་དམིགས་ཚད་མངོན་འགྱུར་ཡོང་བའི་འགན་ལེན་བྱེད་པ། བརྒྱུད་རིམ་རང་བཞིན་གྱི་ཉེན་ཁ་མི་ཡོང་བ་བྱེད་པའི་མཐའ་ཚད་མཐའ་གཅིག་ཏུ་སྲུང་བ་བཅས་བྱེད་དགོས། དམངས་འཚོའི་དོན་ཆེན་དང་། དཀའ་གནད། འཕྲལ་མར་སྒྲུབ་དགོས་པའི་བྱ་བ་བཅས་ལ་དམིགས་ཏེ། གནད་སྨིན་ཤུགས་འདོན་དང་ཞན་ཆ་གསབ་ནས་འགག་རྩའི་དུས་དང་དཀའ་ངལ་ཡོད་པའི་མི་ཚོགས་ཀྱི་གཞི་རྩའི་འཚོ་བ་འགན་ལེན་ཡག་པོ་བྱེད་དགོས། སྤྱི་ཁོག་སྙོམས་སྒྲིག་སྟངས་འཛིན་གྱི་སྔ་བལྟས་ཕྱི་བསམ་རང་བཞིན་དང་། དམིགས་སའི་རང་བཞིན། ཕན་ནུས་རང་བཞིན་བཅས་ཆེ་རུ་བཏང་ནས་དུས་འཁོར་ལྡོག་པའི་སྙོམས་སྒྲིག་གི་ལག་ཆ་ཡག་པོ་སྤྱོད་དགོས། སྲ་བརྟན་དང་། ཤུགས་སྣོན། མཐོར་གཏོང་། ཤར་གཏོང་བཅས་ཀྱི་མཛད་ཕྱོགས་མཐའ་འཁྱོངས་བྱེད་པ་དང་། གསར་གཏོད་ཡར་སྐུལ་དང་སྒྱུར་བཅོས་སྒོ་དབྱེའི་འཁོར་ལོ་གཉིས་ལ་བརྟེན་ནས་དེང་རབས་ཅན་གྱི་དཔལ་འབྱོར་མ་ལག་མགྱོགས་མྱུར་སྐྲུན་དགོས། སྤྱི་ཚོགས་རིང་ལུགས་ཀྱི་གཞི་རྩའི་དཔལ་འབྱོར་ལམ་ལུགས་མཐའ་འཁྱོངས་དང་འཐུས་སྒོ་ཚང་དུ་བཏང་ནས་ཚད་གཞི་མཐོ་བའི་ཁྲོམ་རའི་མ་ལག་མགྱོགས་མྱུར་འཛུགས་དགོས། “བརྟན་པོ་དྲུག”གི་ལས་དོན་ཕྱོགས་ཡོངས་ནས་ལེགས་པར་བསྒྲུབས་ཏེ། བརྟན་པོའི་ངང་འཕར་བ་དང་། སྒྱུར་བཅོས་ལ་སྐུལ་འདེད། གྲུབ་ཆ་ལེགས་སྒྲིག དམངས་འཚོར་ཕན་འདོགས་པ། ཉེན་ཁ་འགོག་ཟོན། བརྟན་ལྷིང་འགན་ལེན་བཅས་ལ་སྤྱི་འདོམས་ཀྱིས་སྐུལ་འདེད་གཏོང་དགོས།
ཕྱོགས་ཡོངས་ནས་འབྱོར་འབྲིང་སྤྱི་ཚོགས་སྐྲུན་པའི་ལས་མཇུག་ཕུན་སུམ་ཚོགས་པོས་བསྡུ་ཐུབ་པའི་འགན་ལེན་བྱས་པ་ལས། ཀྲུང་ཧྭ་མི་རིགས་ཀྱི་ལོ་ངོ་སྟོང་གི་བསམ་འདུན་དང་མི་དམངས་དུང་ཕྱུར་ཁྲི་ཡི་ཐུན་མོང་གི་རེ་འདུན་མངོན་འགྱུར་དང་ཀྲུང་ཧྭ་མི་རིགས་རླབས་ཆེན་བསྐྱར་དར་གྱི་ཀྲུང་གོའི་ཕུགས་འདུན་མངོན་འགྱུར་གྱི་འགག་རྩའི་གོམ་པ་གང་སྤོ་རྒྱུ་ཡིན་པ་མཚོན་གྱི་ཡོད། དེ་ནི་ཀྲུང་ཧྭ་མི་རིགས་འཕེལ་རྒྱས་ཀྱི་ལོ་རྒྱུས་ཐོག་དོན་སྙིང་གལ་ཆེན་ལྡན་པ་ཞིག་ཡིན་ལ། འཛམ་གླིང་གི་ལོ་རྒྱུས་དང་མིའི་རིགས་ཀྱི་སྤྱི་ཚོགས་འཕེལ་རྒྱས་ཀྱི་ལོ་རྒྱུས་ཐོག་ཏུའང་དོན་སྙིང་གལ་ཆེན་ལྡན་པ་ཞིག་ཡིན། ང་ཚོས་བློ་མཐུན་ཞི་ཅིན་ཕིང་གིས་སྲོག་ཤིང་གནང་བའི་ཏང་ཀྲུང་དབྱང་གི་མཐའ་འཁོར་དུ་དེ་བས་མཐུན་སྒྲིལ་དམ་ཟབ་བྱས་ཏེ་ཕྱི་ལོའི་དཔལ་འབྱོར་ལས་དོན་གྱི་གཙོ་གནད་ལས་འགན་ནུས་ཤུགས་ཡོད་རྒུས་ལེགས་པར་བསྒྲུབས་ནས། ཕྱོགས་ཡོངས་ནས་འབྱོར་འབྲིང་སྤྱི་ཚོགས་བསྐྲུན་པའི་དམིགས་ཚད་དུས་བཀག་བཞིན་མངོན་འགྱུར་ཡོང་བའི་འགན་ལེན་བྱེད་དགོས། དུས་རབས་དང་། མི་དམངས། ལོ་རྒྱུས་བཅས་ལ་ངོ་གནོང་མི་དགོས་པའི་བྱས་རྗེས་བཞག་སྟེ་རྒྱང་སྐྱོད་ལམ་བུ་གསར་པའི་ཐོག་སྔར་བས་གསར་བ་དང་སྔར་བས་མཛེས་པའི་ལེའུ་ཞིག་རྩོམ་དགོས།
རྩོམ་སྒྲིག་པ།　བདེ་སྒྲོལ།
