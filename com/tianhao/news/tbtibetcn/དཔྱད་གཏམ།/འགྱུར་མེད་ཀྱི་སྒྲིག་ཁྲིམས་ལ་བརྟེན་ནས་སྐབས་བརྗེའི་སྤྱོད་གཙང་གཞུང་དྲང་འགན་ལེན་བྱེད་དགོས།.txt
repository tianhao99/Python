འགྱུར་མེད་ཀྱི་སྒྲིག་ཁྲིམས་ལ་བརྟེན་ནས་སྐབས་བརྗེའི་སྤྱོད་གཙང་གཞུང་དྲང་འགན་ལེན་བྱེད་དགོས།

སྐབས་བརྗེའི་སྤྱོད་ཚུལ་ནི་ཆབ་སྲིད་ཁོར་ཡུག་གི“ཆར་བརྟག་ཡོ་ཆས”ལྟ་བུ་ཡིན་པས་སྐབས་བརྗེའི་ལས་དོན་འགྲུབ་མིན་དང་ཐད་ཀར་འབྲེལ་བ་ཡོད། ད་ཐེངས་ཀྱི་གྲོང་ཁྱེར་དང་། རྫོང་། ཤང་བཅས་ཀྱི་སྐབས་བརྗེ་ནི“ལོ་བརྒྱ་གཉིས”ཀྱི་ལོ་རྒྱུས་སྦྲེལ་མཚམས་དང“ལོ་ལྔ་ཚན་བཅུ་བཞི་པའི”འགོ་ཚུགས་ཀྱི་འགག་རྩའི་དུས་སྐབས་སུ་ཡིན་ལ་སྤྱི་ཚོགས་རིང་ལུགས་དེང་རབས་ཅན་གྱི་བོད་ལྗོངས་གསར་པ་ཕྱོགས་ཡོངས་ནས་སྐྲུན་འགོ་ཚུགས་པའི་འགག་རྩའི་དུས་མཚམས་ཡིན། ཏང་ཀྲུང་དབྱང་གི་ཐབས་ཇུས་བཀོད་སྒྲིག་དང་བོད་རང་སྐྱོང་ལྗོངས་ཏང་ཨུད་ཀྱི་ལས་དོན་གྱི་བླང་བྱ་ལག་བསྟར་དོན་འཁྱོལ་ནན་ཏན་བྱས་ཏེ་སྐབས་བརྗེའི་སྒྲིག་ཁྲིམས་ནན་དུ་བཏང་ནས་བླང་བྱ་ནན་པོ་དང་། ཚད་གཞི་ནན་པོ། བྱ་ཐབས་ནན་པོ་བཅས་ལ་བརྟེན་ནས་སྐབས་བརྗེའི་སྤྱོད་གཙང་གཞུང་དྲང་འགན་ལེན་བྱེད་རྒྱུ་ནི་རིམ་ཁག་ཏང་ཨུད་དང་རྩ་འཛུགས་སྡེ་ཚན་གྱི་དོར་ཐབས་མེད་པའི་ཆབ་སྲིད་ཀྱི་འགན་འཁྲི་ཞིག་རེད།
སྐབས་བརྗེའི་སྒྲིག་ཁྲིམས་ནན་དུ་གཏོང་བར་སློབ་གསོ་ཁྲིད་སྟོན་ནི་རྨང་གཞི་ཡིན། བསམ་བློས་བྱ་སྤྱོད་ཀྱི་སྣེ་ཁྲིད་ཀྱི་ཡོད་པས་ངོས་འཛིན་གནད་ལ་འཁེལ་པོ་བྱུང་ཚེ་བྱ་སྤྱོད་གཞི་ནས་རང་རྟོགས་ཡོང་ཐུབ། སློབ་གསོ་དང་། ཉེན་ཟོན། སྔོན་འགོག་བཅས་སྔོན་ལ་འཇོག་རྒྱུ་མཐའ་འཁྱོངས་ཀྱིས་སྐབས་བརྗེའི་ལས་དོན་ཡག་པོ་སྒྲུབ་པའི་དོན་སྙིང་གལ་ཆེན་གསལ་པོ་ཤོད་པ་དང་སྐབས་བརྗེའི་སྲིད་ཇུས་དང་བླང་བྱ་གསལ་པོ་བཤད་དེ་ཏང་ཡོན་ལས་བྱེད་པས་སྐབས་བརྗེའི་སྒྲིག་ལམ་ནན་པོ་སྲུང་བའི་ཕྱིའི་བླང་བྱ་དེ་ནང་གནས་ཀྱི་ལག་ལེན་ལ་དངོས་སུ་བསྒྱུར་ཐུབ་པ་བྱེད་དགོས། བསམ་བློ་ཆབ་སྲིད་ཀྱི་སློབ་གསོར་ཤུགས་སྣོན་དང་སྙིང་གཏམ་ཤོད་རེས་རྒྱ་ཁྱབ་བྱས་ནས་ད་ལྟ་སྤེལ་བཞིན་པའི་ཏང་གི་ལོ་རྒྱུས་སློབ་སྦྱོང་སློབ་གསོ་དང“ཆབ་སྲིད་ཀྱི་ཚད་གཞི་དེ་བས་མཐོ་བ་དང་། ཏང་གཤིས་ཀྱི་བླང་བྱ་དེ་བས་ནན་པ། རྩ་འཛུགས་ཀྱི་སྒྲིག་ཁྲིམས་དེ་བས་དམ་པ”བཅས་ཀྱི་ཆེད་དོན་སློབ་གསོ་དང་ཟུང་འབྲེལ་གྱིས་རྒྱ་ཆེའི་ཏང་ཡོན་ལས་བྱེད་པ་དང་འཐུས་མི་དང་ཨུ་ཡོན་ཚོར“འདུ་ཤེས་བཞི”ཟབ་ཏུ་གཏོང་བ་དང་། “གདེང་ཚོད་བཞི”བརྟན་དུ་གཏོང་བ། “སྲུང་སྐྱོང་གཉིས”ཐུབ་པ་བཅས་བྱ་རྒྱུར་ཁྲིད་སྟོན་བྱེད་པ། མི་སྒེར་དང་རྩ་འཛུགས་དབར་གྱི་འབྲེལ་བ་ཐག་གཅོད་ཡང་དག་དང་། གནས་སྤོར་དང་། རྒན་ཡོལ། རང་མོས་སོར་འཇོག ལས་སྒྱུར་བཅས་ལ་ལྟ་སྟངས་ཡང་དག་འཛིན་པ། དམངས་གཙོའི་དབང་ཆ་ཡང་དག་སྤྱོད་པ་བཅས་བྱེད་དགོས། 《སྐབས་བརྗེའི་སྒྲིག་ཁྲིམས་ནན་གཏོང་གི་དྲན་སྐུལ་ཡི་གེར》རིམ་པ་བཞིན་མིང་འགོད་ཁས་ལེན་དང་ཁྱོན་ཡོངས་ལ་སྤྲད་དེ་རིགས་པའི་གཞུང་ལུགས་ལྟེ་བའི་ཚོགས་ཆུང་གི་སློབ་སྦྱོང་དང་། ཆེད་དོན་ཏང་གི་སློབ་ཚན། གཅིག་སྡུད་གསོ་སྦྱོང་སོགས་ཀྱི་བྱེད་ཐབས་སྤྱད་ནས་རིམ་ཁག་འགོ་ཁྲིད་ཚན་ཁག་དང་། ཏང་ཡོན་ལས་བྱེད་པ། འབྲེལ་ཡོད་མི་སྣ་བཅས་སྒྲིག་འཛུགས་ཀྱིས་སྐབས་བརྗེའི་སྲིད་ཇུས་ཁྲིམས་སྲོལ་དང“གཏན་འགོག་བཅུའི”སྒྲིག་ཁྲིམས་ཀྱི་བླང་བྱ་སློབ་སྦྱོང་གཏིང་ཟབ་བྱས་ཏེ་བྱ་སྤྱོད་དངོས་ཀྱི་ཐོག་ནས་སྐབས་བརྗེའི་སྒྲིག་ཁྲིམས་ཀྱི་སྒམ་ནན་རང་བཞིན་དང་དབང་གྲགས་རང་བཞིན་སྲུང་སྐྱོང་མཐའ་གཅིག་ཏུ་བྱེད་དགོས། ཉེན་ཟོན་སློབ་གསོ་གཏིང་ཟབ་སྤེལ་ནས་གྱོད་དཔེ་དྲངས་ཏེ་སྒྲིག་ལམ་དང་། སྒྲིག་ཁྲིམས། བཅའ་ཁྲིམས་བཅས་འགྲེལ་བཤད་རྒྱག་པ་དང་། སྐབས་བརྗེའི་སྒྲིག་ཁྲིམས་ནན་གཏོང་གི་སློབ་གསོ་ཉེན་ཟོན་ཆེད་སྒྲིག་པར་གཞི《མེ་ལོང》དང《ཉེན་བརྡ》གཅིག་སྡུད་སྒྲིག་འཛུགས་ཀྱིས་ལྟ་བ། ཉེ་འགྲམ་གྱི་དོན་དག་གིས་ཉེ་འགྲམ་གྱི་མིར་སློབ་གསོ་གཏོང་རྒྱུར་སྣང་ཆེན་བྱེད་པ་བཅས་བྱས་ནས་རྒྱ་ཆེའི་ཏང་ཡོན་ལས་བྱེད་པ་དང་། འཐུས་མི་དང་ཨུ་ཡོན་ཚོས་གུས་སྐྲག་ཤེས་པ་དང་། ཟོན་སྐྲག་ཡོད་པ། མཐའ་ཚད་སྲུང་བ་བཅས་བྱེད་པར་སྐུལ་འདེད་གཏོང་དགོས།
སྐབས་བརྗེའི་སྒྲིག་ཁྲིམས་ནན་དུ་གཏོང་བར་ལྟ་སྐུལ་ཞིབ་བཤེར་ནི་འགག་རྩ་རེད། ལྟ་སྐུལ་ནི་ཆེས་ནུས་ལྡན་གྱི་སྔོན་འགོག་ཅིག་དང་ཞིབ་བཤེར་ནི་ཟིལ་ཤུགས་ཆེ་ཤོས་ཤིག་རེད། རྩ་བའི་དགོངས་གཞི་ཡིན་པའི་ནན་པོ་དེ་ཐོག་མཐའ་བར་གསུམ་དུ་མཐའ་འཁྱོངས་བྱས་ཏེ་སྐབས་བརྗེའི་ལས་དོན་གྱི་བརྒྱུད་རིམ་ཧྲིལ་པོར་ལྟ་སྐུལ་ནུས་ལྡན་བྱེད་པ་དང་སྐབས་བརྗེའི་བརྒྱུད་རིམ་དེ་ཉིད་ཕྱོགས་ཡོངས་ནས་ཏང་ནན་པོས་སྐྱོང་བའི་གྲུབ་འབྲས་སྲ་བརྟན་དང་རྒྱ་སྐྱེད་དུ་གཏོང་བའི་བརྒྱུད་རིམ་ལ་འགྱུར་བ་བྱས་ནས་ཆབ་སྲིད་ཀྱི་ཁོར་ཡུག་བཟང་པོ་སྔར་བས་སྐྲུན་དགོས། འགག་རྩའི་ལྷུ་ཚིགས་དང་འགག་རྩའི་མཚམས་ཚིགས་ལ་དམིགས་ནས་སྐབས་བརྗེའི་ལྟ་སྐུལ་གནད་ལ་འཁེལ་པོ་བྱས་ཏེ་འགོ་ཁྲིད་ཚན་ཁག་གི་སྐབས་བརྗེའི་འོས་མི་དང་། འཐུས་མི་དང་ཨུ་ཡོན་གྱི་འོས་མིའི་འཕྲལ་འདོན་མིང་འདོན་དང་། ཐོབ་ཐང་ཞིབ་བཤེར། དམངས་གཙོའི་འོས་སྦྱོར། རྩ་འཛུགས་ཀྱི་རྟོག་ཞིབ། གྲོས་བསྡུར་གཏན་འབེབས་སོགས་ལ་གཙོ་གནད་ཐོག་ལྟ་སྐུལ་ཞིབ་བཤེར་བྱས་ནས་ཆབ་སྲིད་ཀྱི་འགག་སྒོ་དང་། ཀུན་སྤྱོད་ཀྱི་འགག་སྒོ། འཇོན་ཐང་གི་འགག་སྒོ། སྤྱོད་ཚུལ་གྱི་འགག་སྒོ། སྤྱོད་གཙང་གི་འགག་སྒོ་བཅས་ནན་པོར་བསྲུངས་ཏེ་སྐབས་བརྗེའི་སྲིད་ཇུས་དང་། མི་སྣ་འདེམས་སྤྱོད་ཀྱི་གོ་རིམ། ཆབ་སྲིད་ཀྱི་བྱང་ཚད་རྟོག་ཞིབ་སོགས་ལམ་ལུགས་ལག་ལེན་ནུས་ལྡན་བསྟར་ཐུབ་པའི་འགན་ལེན་བྱས་ནས“སྐྱོན་ཡོད་བཞིན་དུ་མིང་འདོན”བྱེད་རིགས་གཏན་འགོག་མཐའ་གཅིག་ཏུ་བྱེད་དགོས། ལྟ་སྐུལ་ལས་དོན་ཞིབ་ཚགས་དང་ཏན་ཏིག་བསྒྲུབས་ཏེ་རང་སྐྱོང་ལྗོངས་དང་། ས་ཁུལ་དང་གྲོང་ཁྱེར། རྫོང་དང་ཆུས་བཅས་རིམ་པ་གསུམ་གྱི་སྐབས་བརྗེའི་སྤྱོད་ཚུལ་སྐོར་ཞིབ་ལྟ་སྐུལ་ཚོགས་ཆུང་གིས་རིམ་པ་བཞིན་ལྟ་སྐུལ་ཞིབ་བཤེར་བྱེད་དགོས་པ་དང་། སྐབས་བརྗེའི་རྟོག་ཞིབ་བྱེད་སྐབས་རྟོག་ཞིབ་བྱ་ཡུལ་གྱིས་སྐབས་བརྗེའི་སྒྲིག་ཁྲིམས་སྲུང་ཡོད་མེད་ལ་ཤེས་རྟོགས་ནན་ཏན་བྱེད་དགོས་པ། ཚོགས་ཆེན་གྱི་འདེམས་བསྐོའི་རིང་། གོང་རིམ་ནས་ལྟ་སྐུལ་མཛུབ་ཁྲིད་ཚོགས་ཆུང་མངགས་ཏེ་སྐབས་བརྗེ་འདེམས་བསྐོ་དང་ཚོགས་འདུའི་སྒྲིག་སྲོལ་ལ་ས་གནས་ས་ཐོག་ཏུ་ལྟ་སྐུལ་མཛུབ་ཁྲིད་བྱེད་དགོས། རྩ་འཛུགས་ཀྱི་ལྟ་སྐུལ་དང་སྐོར་གཟིགས་ལྟ་སྐུལ་འབྲེལ་མཐུད་མཉམ་འདྲེས་ཡོང་བར་སྐུལ་འདེད་བཏང་སྟེ་སྐབས་བརྗེའི་སྤྱོད་ཚུལ་དང་སྐབས་བརྗེའི་སྒྲིག་ཁྲིམས་ལག་ལེན་བསྟར་ཚུལ་དེ་ཉིད་སྐོར་གཟིགས་སྐོར་ཞིབ་དང་མི་སྣ་འདེམས་སྤྱོད་ཀྱི་ཆེད་དོན་ཞིབ་བཤེར་གྱི་ནང་དོན་གལ་ཆེན་ལ་བརྩིས་ནས་ལྟ་སྐུལ་གྱི་མཉམ་ཤུགས་ཆགས་པར་བྱེད་དགོས། སྒྲིག་འགལ་ཁྲིམས་འགལ་གྱི་གནད་དོན་ལ་ཞིབ་བཤེར་ནན་པོ་དང་མྱུར་པོ་བྱས་ཏེ་མཉམ་བཤེར་མཉམ་སྒྲུབ་དང་མྱུར་བཤེར་མྱུར་སྒྲུབ་དང་དེ་བཞིན་དོན་དངོས་དང་མི་མཐུན་པའི་ཉེས་འདོན་དང་ཞུ་གཏུག་ལ་དག་འབུད་བྱེད་པའི་ལམ་སྲོལ་བཙུགས་ནས་སྐབས་བརྗེའི་སྒྲིག་ཁྲིམས་ལས་འགལ་རིགས་དམ་བསྒྲགས་རྣམ་པའི་ཐོག་ནས་ཆད་གཅོད་བྱ་རྒྱུ་མཐའ་འཁྱོངས་ཀྱིས་འགྱུར་མེད་ཀྱི་སྒྲིག་ལམ་ལས་སྟོབས་ཤུགས་འདོན་ཐུབ་པ་དང་བཀག་རྒྱ་བཏང་བ་ལས་ཟིལ་ཤུགས་སྐྱེ་ཐུབ་པ་བྱེད་དགོས་ལ་སྙོན་འཛུགས་ཞུ་གཏུག་དང་མ་ཉེས་ཁ་གཡོགས་བཀག་འགོག་ནུས་ལྡན་བྱས་ཏེ་ལས་བྱེད་པའི་ལས་སྒྲུབ་ལས་གཏོད་ཀྱི་ཧུར་སེམས་སྲུང་སྐྱོང་བྱེད་དགོས།
སྐབས་བརྗེའི་སྒྲིག་ཁྲིམས་ནན་དུ་གཏོང་བར་འགན་འཁྲི་ནན་དུ་གཏོང་བ་ནི་འགན་ལེན་རེད། འགན་འཁྲི་དོན་འཁྱོལ་མ་བྱས་ཚེ་ལས་དོན་ཡོད་ཚད་འཕྱུགས་སྲིད། སྐབས་བརྗེའི་ལས་དོན་ལ་རྩ་འཛུགས་ཀྱི་འགོ་ཁྲིད་བྱེད་ཤུགས་ཆེ་རུ་བཏང་ནས་སྐབས་བརྗེའི་སྒྲིག་ཁྲིམས་ནན་དུ་གཏོང་བ་དང་སྐབས་བརྗེའི་སྤྱོད་ཚུལ་ལ་ཤུགས་སྣོན་རྒྱག་པའི་བརྒྱུད་རིམ་ཡོངས་དང་ཕྱོགས་ཡོངས་ལ་ཏང་གི་འགོ་ཁྲིད་ཁྱབ་པར་བྱེད་དགོས། རིམ་ཁག་ཏང་ཨུད་ཀྱིས་ཆབ་སྲིད་ཀྱི་བརྡར་ཤ་གཅོད་ནུས་དང་། ཆབ་སྲིད་ཀྱི་གོ་རྟོགས་སད་ནུས། ཆབ་སྲིད་ཀྱི་ལག་བསྟར་བྱེད་ནུས་བཅས་ཆེ་རུ་བཏང་ནས་སྐབས་བརྗེའི་སྤྱོད་ཚུལ་ལ་ལྟ་སྐུལ་བྱེད་པའི་བྱེད་པོའི་འགན་འཁྲི་ལག་ལེན་ཏན་ཏིག་བསྟར་ཏེ་རིམ་པ་གཅིག་གིས་གཅིག་ལ་དམ་འཛིན་དང་རིམ་པ་བཞིན་དོན་འཁྱོལ་ལ་དམ་འཛིན་བྱེད་དགོས། ཏང་ཨུད་ཀྱི་ཧྲུའུ་ཅིས་འགན་འཁུར་བ་ཨང་དང་པོའི་འགན་འཁྲི་ལག་ལེན་བསྟར་ནས་དམ་འཛིན་དང་དོ་དམ་བྱེད་ཕོད་པ་དང་མཁྲེགས་སར་གཏུག་ཕོད་པ་བྱས་ཏེ་ལས་དོན་གལ་ཆེན་ལ་རང་ཉིད་ངོ་མས་བཀོད་སྒྲིག་དང་། གནད་དོན་གལ་ཆེན་ལ་རང་ཉིད་ངོ་མས་ཐེ་གཏོགས། ལྷུ་ཚིགས་གལ་ཆེན་ལ་རང་ཉིད་ངོ་མས་མཐུན་སྦྱོར། གྱོད་གཞི་གལ་ཆེན་ལ་རང་ཉིད་ངོ་མས་ལྟ་སྐུལ་སྒྲུབ་གཉེར་བཅས་བྱེད་དགོས། སྒྲིག་བཤེར་ལྟ་ཞིབ་ལས་ཁུངས་ཀྱིས་ལྟ་སྐུལ་འགན་འཁྲི་ལག་ལེན་བསྟར་ཏེ་གནད་དོན་ལ་དམིགས་པ་དང་། བརྒྱུད་རིམ་ཡོངས་ལ་རྗེས་སྙེག བཙན་ཐབས་ཀྱིས་སྒྲིག་ཁྲིམས་ལག་བསྟར། འགན་འཁྲི་བདའ་འདེད་ནན་པོ་བཅས་གཏོང་དགོས། རྩ་འཛུགས་སྡེ་ཚན་གྱིས་ཐད་ཀའི་འགན་འཁྲི་ལག་ལེན་བསྟར་བ་དང་ལམ་ལུགས་དང་གཏན་འབེབས་ལག་ལེན་ནན་པོ་བསྟར་ནས་བར་ཆད་སྣ་ཚོགས་གཏན་འགོག་མཐའ་གཅིག་ཏུ་བྱས་ཏེ་རྩ་དོན་མཐའ་འཁྱོངས་ལ་གཡོ་འགུལ་མི་གཏོང་བ་དང་། ཚད་གཞི་ལག་ལེན་བསྟར་བར་ཡོ་འཁྱོག་མེད་པ། གོ་རིམ་ལག་ལེན་བསྟར་བར་ཕྱོགས་ཞེན་མེད་པ་བཅས་ཀྱི་སྒོ་ནས་སྐབས་བརྗེའི་སྒྲིག་ཁྲིམས་ནན་དུ་གཏོང་བའི་བྱ་ཐབས་ཁག་དོན་ཐོག་ཏུ་འཁྱོལ་བ་བྱེད་དགོས།
རྩོམ་སྒྲིག་པ། བདེ་སྒྲོལ།
