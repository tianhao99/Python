གཞི་རིམ་ཏང་རྩ་འཛུགས་འཛུགས་སྐྱོང་ལ་ཤུགས་སྣོན་རྒྱག་དགོས།

མེ་འཁོར་མྱུར་བ་དེ། འཁོར་མགོར་བརྟེན་པ་ཡིན་ཞེས་པ་ལྟར། གཞི་རིམ་ཏང་རྩ་འཛུགས་ནི་གཞི་རིམ་མང་ཚོགས་ཀྱི“སྣེ་ཁྲིད་མཁན”ཡིན། གཞི་རིམ་ཏང་རྩ་འཛུགས་ཀྱི་ཕྱོགས་བསྡུས་ནུས་པ་མངོན་གསལ་དོད་པོ་བྱུང་ན་མང་ཚོགས་ལས་སྒྲུབ་ལས་གཏོད་ཀྱི་གཙོ་རྐང་དུ་འགྱུར་ཐུབ། གྲོང་སྡོད་ལས་དོན་དང་དབུལ་སྒྲོལ་འགག་སྒྲོལ་ལ་མཚོན་ན། རྒྱ་ཆེའི་ཞིང་འབྲོག་མང་ཚོགས་ཚང་མར“དངུལ་དང་དངོས་པོ་སྤྲོད་པ་ལས་ཀྲི་པུའུ་ཡག་པོ་ཞིག་བཙུགས་ན་ལེགས་པའི”མྱོང་ཚོར་ཡོང་གི་འདུག དེ་ནི་གཞི་རིམ་ཏང་རྩ་འཛུགས་ཡག་པོ་ཞིག་གིས་མང་ཚོགས་སྒྲིག་འཛུགས་དང་། དྲིལ་བསྒྲགས། གཅིག་འདུས། ཞབས་ཞུ་བཅས་གང་ལེགས་ཐུབ་པ་དང་། ཏང་ཡོན་ལས་བྱེད་པ་དང་མང་ཚོགས་སྒྲིག་འཛུགས་ཀྱིས་ལས་སྒྲུབ་ལས་གཏོད་ལ་སྐུལ་ཁྲིད་ཐུབ་ནས་དབུལ་སྒྲོལ་འབྱོར་འབྲིང་ཕྱོགས་སུ་བསྐྱོད་ཐུབ། གཞི་རིམ་ཏང་རྩ་འཛུགས་ལ་ཤུགས་སྣོན་རྒྱག་པར་ངེས་པར་དུ་གཞི་རིམ་ཏང་ཡོན་ལས་བྱེད་པའི་ལས་ཀའི་འཇོན་ཐང་ཆེ་རུ་དང་སྒྲིག་ཁྲིམས་ཀྱི་འདུ་ཤེས་ཟབ་ཏུ་གཏོང་དགོས། དུས་རབས་འཕེལ་རྒྱས་མྱུར་བས་དུས་བསྟུན་འཕེལ་རྒྱས་ཀྱི་འཇོན་ཐང་དང་བབ་བསྟུན་གྱི་བྱང་ཚད་ཡོད་གྱུར་ན། གཞི་ནས་འཕེལ་རྒྱས་ཀྱི་བླང་བྱ་དང་འཚམ་པ་དང་མང་ཚོགས་ཀྱི་དགོས་མཁོ་སྐོང་ཐུབ། ཏང་ཡོན་ལས་བྱེད་པས་འཕེལ་རྒྱས་ཁྲོད་རྒྱུན་ཆད་མེད་པར་དངོས་འཐབ་ཤེས་བྱ་སློབ་སྦྱོང་དང་གསར་སྒྱུར་བྱེད་དགོས།
གཞི་རིམ་གྱི་ཏང་འཛུགས་སྐྱོང་ལ་ཤུགས་སྣོན་རྒྱག་པར། ངེས་པར་དུ་མཐུན་སྒྲིལ་མཉམ་སྒྲུབ་མཐའ་འཁྱོངས་དང་སྤྱི་ཡོངས་ཀྱི་མཉམ་ཤུགས་ཆགས་པར་བྱེད་དགོས། མཐུན་སྒྲིལ་ནི་གཞི་རིམ་ཏང་རྩ་འཛུགས་ཀྱི་གོང་བུ་འགྲིལ་ཤུགས་དང་དམག་འཐབ་འཇོན་ཐང་ཆེན་པོ་ཆགས་པའི་འགན་ལེན་གལ་ཆེན་ཞིག་ཡིན་པས། འབྲེལ་གཏུག་མཐུན་སྦྱོར་གྱི་ལམ་སྲོལ་ཡག་པོ་འཛུགས་པ་མ་ཟད། ཏང་རྩ་འཛུགས་ཀྱི་ཁོངས་མིའི་དབར་ལའང་རྟག་ཏུ་ཕན་ཚུན་བརྡ་ཁྱབ་དོ་དམ་གྱི་ལས་དོན་སྤེལ་ནས་ཕྱོགས་ཁག་གི་ཆ་འཕྲིན་དང་གནས་ཚུལ་དུས་ཐོག་ཏུ་ཤེས་རྟོགས་བྱེད་པ་དང་། ཐབས་ཇུས་གལ་ཆེན་དང་ལས་དོན་གལ་ཆེན་ལ་སྐུལ་འདེད་གཏོང་བའི་སྤུས་ཚད་མཐོ་རུ་དང་ལས་ཕྱོད་ཆེ་རུ་གཏོང་བ། ཚན་ཁག་གི་གོང་བུ་འགྲིལ་ཤུགས་དང་དམག་འཐབ་འཇོན་ཐང་རྒྱུན་ཆད་མེད་པར་ཆེ་རུ་གཏོང་བ་བཅས་བྱས་ནས་ལས་ཀའི་མཉམ་ཤུགས་དངོས་འབྲེལ་ཆགས་པར་བྱེད་དགོས།
གཞི་རིམ་གྱི་ཏང་འཛུགས་སྐྱོང་ལ་ཤུགས་སྣོན་རྒྱག་པར། ངེས་པར་དུ་ཕྱོགས་གཉིས་ལ་དམ་འཛིན་དང་། འཕྱུག་པ་མེད་པ་གཉིས། སྐུལ་འདེད་གཉིས་བཅས་ཐུབ་པ་བྱས་ནས་རྒྱུན་གཏན་གྱི་ལས་དོན་ནང་གཞི་རིམ་གྱི་ཏང་འཛུགས་སྐྱོང་དམ་འཛིན་དང་འཕེལ་རྒྱས་དམ་འཛིན་ཟུང་འབྲེལ་གྱིས་ཏང་འཛུགས་སྐྱོང་གི་ལས་དོན་དང་ལྟེ་བའི་ལས་དོན་མཉམ་དུ་ཇུས་འགོད་དང་། མཉམ་དུ་བཀོད་སྒྲིག་གི་བྱ་ཐབས་ཆགས་པར་བྱས་ཏེ་ཕྱོགས་གཉིས་ལ་དམ་འཛིན་དང་། འཕྱུག་པ་མེད་པ་གཉིས། སྐུལ་འདེད་གཉིས་དངོས་འབྲེལ་ཐུབ་པ་བྱས་ནས“གཅིག་ལ་གཅིག་རྟེན་གྱི་འབྲེལ་བ”ཆགས་རྒྱུ་བཀག་འགོག་མཐའ་གཅིག་ཏུ་བྱེད་དགོས།
གཞི་རིམ་གྱི་ཏང་འཛུགས་སྐྱོང་ལ་ཤུགས་སྣོན་རྒྱག་པར། ངེས་པར་དུ་གཞི་རིམ་གྱི་ཏང་རྩ་འཛུགས་འདི་ཉིད་མང་ཚོགས་ལ་ཞབས་འདེགས་ཞུ་བའི་མཁར་རྫོང་བརྟན་པོ་ཞིག་ཏུ་འཛུགས་སྐྱོང་བྱེད་དགོས། མང་ཚོགས་ལ་ཞབས་འདེགས་ཞུ་རིང་། གཞི་རིམ་ཏང་རྩ་འཛུགས་ཀྱིས་ངེས་པར་དུ་དྲང་གཞག་དྲང་བདེན་ཐུབ་པ་བྱས་ནས། ལས་དོན་མཐའ་དག་བཅའ་ཁྲིམས་དང་ཁྲིམས་སྲོལ་དང་མཐུན་པ་དང་། མང་ཚོགས་ཀྱི་བདེ་རྩའི་ཁེ་ཕན་དང་འབྲེལ་བ་ཡོད་པའི་བྱ་བར་ངེས་པར་དུ་ཡོངས་བསྒྲགས་དང་ཁ་གསལ་མཐའ་འཁྱོངས་བྱས་ཏེ་ཏང་རྩ་འཛུགས་དང་ཏང་ཡོན་ལས་བྱེད་པའི་སྤྱི་མོས་ཐོབ་ཚད་དང་དབང་གྲགས་གཏོད་དགོས་པ་དང་། དཔྱད་ཞིབ་ནན་པོ་བྱས་ནས་ཏང་ཡོན་ལས་བྱེད་པར་གསོ་སྦྱོང་དང་དོ་དམ་བྱེད་ཤུགས་ཆེ་རུ་བཏང་ཐོག་ཁྲིམས་འགལ་སྒྲིལ་འགལ་གྱི་གཞི་རིམ་གྱི་ལས་བྱེད་པར་ཞིབ་བཤེར་ཐག་གཅོད་མཐའ་གཅིག་ཏུ་བྱས་ནས་མང་ཚོགས་ཀྱི་ཡིད་ཆེས་བྱེད་སར་ཧུར་ཐག་འགྱུར་བར་བྱེད་དགོས།
རྩོམ་སྒྲིག་པ།　བདེ་སྒྲོལ།
