བོད་ཀྱིས་ཐབས་མང་མཉམ་སྤྱོད་ལ་བརྟེན་ནས་ལས་ཞུགས་ལ་སྐུལ་འདེད་དང་དམངས་འཚོ་འགན་ལེན་བྱས་པ།

ལས་ཞུགས་ནི་དམངས་འཚོའི་རྩ་བ་དང་འཆམ་མཐུན་གྱི་རྨང་གཞི་ཞིག་ཡིན་ཞིང་། དེ་ནི་དཔལ་འབྱོར་གྱི་གནད་དོན་དང་སྤྱི་ཚོགས་ཀྱི་གནད་དོན་ཙམ་མ་ཟད། དེ་བས་ཆབ་སྲིད་ཀྱི་གནད་དོན་ཞིག་ཡིན་པས་ལྗོངས་ཡོངས་ཀྱི་བརྟན་ལྷིང་གི་སྤྱི་ཡོངས་དང་འབྲེལ་བ་ཡོད། བོད་རང་སྐྱོང་ལྗོངས་ཏང་ཨུད་དང་སྲིད་གཞུང་གིས་སྔར་ནས་ལས་ཞུགས་ལས་དོན་ལ་ཚད་མཐོའི་མཐོང་ཆེན་གནང་གི་ཡོད་པ་མ་ཟད། ལས་ཞུགས་ལ་སྐུལ་འདེད་གཏོང་རྒྱུ་དེ་ཐོག་མཐའ་བར་གསུམ་དུ་ཆབ་སྲིད་ཀྱི་ལས་འགན་གལ་ཆེན་ཞིག་ཏུ་བརྩིས་ནས་ལས་ཞུགས་སྔོན་ལ་འཇོག་པའི་འཐབ་ཇུས་དང་དགེ་མཚན་ལྡན་པའི་ལས་ཞུགས་སྲིད་ཇུས་རྒྱུན་འཁྱོངས་བྱས་ཡོད་ལ། ནུས་ལྡན་གྱི་སྲིད་ཇུས་བྱ་ཐབས་ལ་བརྟེན་ནས་ལས་ཞུགས་བརྟན་པོ་དང་དམངས་འཚོ་འགན་ལེན་བྱས་པས་ལྗོངས་ཡོངས་ཀྱི་ལས་ཞུགས་དུས་བབ་རྒྱུན་མཐུད་བརྟན་ལྷིང་བྱུང་ཡོད།
སྲིད་ཇུས་ཀྱི་འགན་ལེན་ལ་ཤུགས་སྣོན་རྒྱག་རྒྱུ་ལྟེ་བར་བྱས་ཏེ་ཐབས་ལམ་མང་བའི་སྒོ་ནས་ལས་ཞུགས་ཐུབ་པ་བྱས་ཡོད། ཉེ་བའི་ལོ་ཤས་རིང་། བོད་ཀྱིས་ཕྱོགས་ཡོངས་ནས་ལས་ཞུགས་ལས་སྟེགས་བསྐྲུན་ནས་ལས་ཞུགས་ཐབས་ལམ་རྒྱ་ཆེར་བཏང་ཡོད་པ་སྟེ།“གཅིག་དྲུག”གི་ལས་ཞུགས་རོགས་སྐྱོར་ལམ་སྲོལ་ལག་བསྟར་བྱས་ཏེ་རང་ལྗོངས་ཀྱི་མཐོ་སློབ་སློབ་ཐོན་སློབ་མ་ལྗོངས་ཕྱིར་ལས་ཞུགས་བྱེད་པར་བསྐྱོད་རྒྱུར་སྐུལ་འདེད་བཏང་བ་དང་། ས་གནས་དེ་གའི་ཁེ་ལས་དང་བོད་སྐྱོར་ཁེ་ལས་ཀྱི་ལས་ཞུགས་ལས་གནས་གསར་སྤེལ་ཧུར་ཐག་བྱས་ཏེ་མཐོ་སློབ་སློབ་ཐོན་སློབ་མ་བསྡུ་སྤྱོད་བྱེད་མཁན་ཁེ་ལས་ལ་ལས་གནས་བརྟན་པོ་དང་ཕྱིར་སློག་མ་དངུལ་སྤྲད་པ། མཐོ་སློབ་སློབ་ཐོན་སློབ་མ་གཞི་རིམ་དུ་བྱས་རྗེས་འཇོག་རྒྱུར་སྐུལ་མ་བཏང་སྟེ་ལས་གཏོད་ཁག་ཐེག་དངུལ་བུན་གྱི་སློབ་ཐོན་སློབ་མ་མི་སྒེར་གྱི་དངུལ་བུན་གྲངས་ཚད་མཐོ་རུ་བཏང་བ་སོགས་བོད་ཀྱིས་རྒྱ་ཆེའི་ལས་ཀ་འཚོལ་མཁན་རྣམས་ལ་ལས་སྟེགས་རྒྱ་ཆེར་བསྐྲུན་པ་དང་། ལས་ཞུགས་གདམ་ག་དེ་བས་མང་བ་མཁོ་འདོན་བྱས་པ། ལས་ཞུགས་གོ་སྐབས་དེ་བས་མང་བ་གཏོད་པ་བཅས་བྱས་ཡོད། དེ་དང་ཆབས་ཅིག་རང་ལྗོངས་ཀྱིས་མཐོ་སློབ་སློབ་ཐོན་སློབ་མའི་ལས་ཞུགས་ལས་གཏོད་ལ་སྐུལ་འདེད་གཏོང་བའི་སྲིད་ཇུས་མང་པོ་བཏོན་ནས་འཚོ་བའི་ཁ་གསབ་དང་། སྡོད་ཁང་ཁ་གསབ། ལས་འཚོལ་ཁ་གསབ། སྤྱི་ཚོགས་འགན་བཅོལ་ཁ་གསབ་སོགས་ཀྱི་ཐད་སྲིད་ཇུས་ཀྱི་འགན་ལེན་བྱེད་ཤུགས་ཟམ་མི་ཆད་པར་ཆེ་རུ་བཏང་ཡོད།
ཞིང་འབྲོག་ཁུལ་གྱི་ངལ་རྩོལ་ནུས་ཤུགས་སྤོ་སྒྱུར་བྱ་རྒྱུ་ལྟེ་བར་འཛིན་ཏེ་གྲོང་ཁྱེར་དང་གྲོང་གསེབ་ཐུན་མོང་ཐོག་དར་རྒྱས་གོང་འཕེལ་ཡོང་བ་བྱས་ཡོད། རང་ལྗོངས་ཀྱིས་ཞིང་འབྲོག་པའི་ཡོང་འབབ་མང་དུ་གཏོང་རྒྱུ་དེ་ལྟེ་བའི་དམིགས་ཚད་དུ་འཛིན་རྒྱུ་མཐའ་འཁྱོངས་བྱས་ཏེ། ཞིང་འབྲོག་པའི་ལས་ཞུགས་སྤོ་སྒྱུར་དེ“ལས་ཞུགས་བརྟན་པོ་དང་ལས་ཞུགས་འགན་ལེན་བྱེད་པའི”འགག་རྩའི་ནང་དོན་དུ་འཛིན་པ་དང་། དབུལ་སྒྲོལ་འགག་སྒྲོལ་གྱི་དམག་འཐབ་ལ་རྒྱལ་ཁ་ཕུ་ཐག་གཅོད་པ་དང་ཕྱོགས་ཡོངས་ནས་འབྱོར་འབྲིང་སྐྲུན་ཐུབ་པ་བྱེད་པའི་དམ་འཛིན་བྱ་གཞི་གཙོ་བོར་བརྩིས་ཐོག  ཞིང་འབྲོག་པའི་ལས་ཞུགས་སྤོ་སྒྱུར་ལས་དོན་ལ་སྐུལ་འདེད་ཏན་ཏིག་བཏང་ནས་བློ་ཁོག་ཆེན་པོས་ཁེ་ལས་ནང་འདྲེན་བྱས་ཏེ་ཞིང་འབྲོག་མང་ཚོགས་ཀྱི་ལག་དངུལ་ཡོང་འབབ་མང་དུ་བཏང་བ་དང་། གྲོང་ཚོའི་ཐུན་མོང་དཔལ་འབྱོར་དག་ཐེར་དང་འཕེལ་རྒྱས་ཤུགས་ཆེན་བཏང་བ། མཉམ་ལས་ཁང་བརྒྱུད་དེ་ལས་ཞུགས་ཀྱི་ལས་གནས་སྔར་ལས་མང་བ་གསར་གཏོད་བྱས་པ། སྲིད་གཞུང་དང་། ཨར་ལས་སྡེ་ཚན། གྲོང་སྡོད་ངལ་ལས་ཀྱི་བར་ཁེ་བ། ངལ་རྩོལ་ནུས་ཤུགས་བཅས“གནས་མང་གཞི་གཅིག་ཅན”དུ་སྤོ་སྒྱུར་ལས་ཞུགས་ཀྱི་རྣམ་པ་འཐུས་ཚང་དུ་བཏང་བ་སོགས་རང་ལྗོངས་ཀྱིས་ཐོན་ལས་འཕེལ་རྒྱས་དང་། རྣམ་གྲངས་ཀྱི་ལས་མི་བཀོལ་སྤྱོད། གནད་སྨིན་གསོ་སྦྱོང་། སྤོ་སྒྱུར་རྟེན་གཞི་འཛུགས་སྐྲུན་སོགས་ཕྱོགས་མང་པོའི་ཐད་ཞིང་འབྲོག་མང་ཚོགས་ཀྱི་ལས་ཞུགས་སྤོ་སྒྱུར་ལ་སྐུལ་འདེད་གཏོང་བའི་བྱ་ཐབས་སྔར་བས་ཤུགས་ཆེར་བཏང་སྟེ་དབུལ་སྒྲོལ་འགག་སྒྲོལ་གྱི་གྲུབ་འབྲས་སྲ་བརྟན་དུ་བཏང་བས་ཞིང་འབྲོག་མང་ཚོགས་ཐག་ཉེ་ས་དང་སྟབས་བདེ་སར་རྒྱུན་མཐུད་འབབ་འཕར་བྱུང་ཡོད་ཅིང་། འདི་ལོའི་ལོ་སྟོད་བར་ལྗོངས་ཡོངས་ཀྱི་ཞིང་འབྲོག་པ་ཁྲི་32.8ལས་ཞུགས་སྤོ་སྒྱུར་བྱས་པ་དང་། ངལ་ནུས་ཡོང་འབབ་སྒོར་དུང་ཕྱུར་19.3བྱུང་ནས་ལོ་རྒྱུས་ཀྱི་ཟིན་ཐོ་གསར་པ་བཏོད་ཡོད།
བབ་བསྟུན་གསོ་སྦྱོང་ལ་ཤུགས་སྣོན་རྒྱག་རྒྱུ་ལྟེ་བར་འསྤུས་ཚད་མཐོ་བའི་ལས་ཞུགས་ཐུབ་པ་བྱས་ཡོད། རྩལ་ནུས་ནི་རང་གནས་ཀྱི་རྩ་བ་ཡིན་ཞིང་། ལས་ཞུགས་ཀྱི་རྨང་གཞི་ཡང་ཡིན། མིག་སྔར། རང་ལྗོངས་ཀྱི་ལས་ཞུགས་ཀྱི་གྲུབ་ཆའི་རང་བཞིན་གྱི་འགལ་བ་སྔར་བཞིན་ཛ་དྲག་པོ་ཡོད་ལ། རྩལ་ནུས་ཀྱི་ཆུ་ཚད་མཐོ་པོ་མེད་པ་དང་རྩལ་ནུས་ཀྱི་ཤེས་ལྡན་མི་སྣ་མི་འདང་བ། ལྷག་པར་དུ་རྩལ་ནུས་མཐོ་བའི་ཤེས་ལྡན་མི་སྣ་དཀོན་པ་བཅས་བོད་ཀྱི་དཔལ་འབྱོར་དང་སྤྱི་ཚོགས་འཕེལ་རྒྱས་ལ་ཚོད་འཛིན་བཟོ་བའི་རྒྱུ་རྐྱེན་གཙོ་བོར་གྱུར་ཡོད་པས། ཁེ་ལས་ལས་བཟོ་པར་དམིགས་ཏེ་རྩལ་ནུས་མཐོར་གཏོང་དང་ལས་གནས་བརྗེ་བའི་ཆེད་ལས་གསོ་སྦྱོང་སྤེལ་བ་དང་། ཡིག་ཚགས་དང་གཱ་བཟོས་པའི་ངལ་རྩོལ་ནུས་ཤུགས་དབུལ་པོ་དང་། ལས་ཞུགས་ལ་དཀའ་ངལ་ཡོད་པའི་མི་སྣ། གྲོང་ཁྱེར་དང་གྲོང་རྡལ་གྱི་ལས་ཤོར་ཐོ་འགོད་མི་སྣ་སོགས་ལས་ཞུགས་ཀྱི་གཙོ་གནད་ཚོགས་སྤྱིར་དམིགས་ཏེ་ལས་རིགས་རྩལ་ནུས་མཐོར་གཏོང་གི་གསོ་སྦྱོང་ལ་སྐུལ་འདེད་ཤུགས་ཆེན་བཏང་བ། བྱ་གཞག་གསར་གཏོད་ཀྱི་འདུན་པ་ཡོད་པའི་མི་དམངས་ལ་དམིགས་ཏེ། བྱ་གཞག་གསར་གཏོད་ཀྱི་གསོ་སྦྱོང་སྤེལ་བ་སོགས་རང་ལྗོངས་ཀྱིས་ལས་རིགས་རྩལ་ནུས་མཐོར་གཏོང་གི་བྱ་སྤྱོད་མུ་མཐུད་ལག་བསྟར་བྱས་ཏེ་གསོ་སྦྱོང་བྱེད་སྟངས་གསར་གཏོད་དང་། གསོ་སྦྱོང་གི་ནང་དོན་ཕུན་སུམ་ཚོགས་སུ་གཏོང་བ། གསོ་སྦྱོང་གི་གྲུབ་འབྲས་ལ་ཤུགས་སྣོན་རྒྱག་པ་སོགས་ཀྱི་ཐད། ངལ་རྩོལ་པའི་རྩལ་ནུས་ཆུ་ཚད་དང་ལས་ཞུགས་ལས་གཏོད་ཀྱི་ནུས་པ་ཆེ་རུ་ཏན་ཏིག་ཕྱིན་ཡོད།
འཕེལ་རྒྱས་ཀྱི་འགོག་རྐྱེན་མེད་པ་བཟོ་རྒྱུ་ལྟེ་བར་བྱས་ཏེ་ལས་ཞུགས་ལས་གཏོད་ཀྱི་གསོན་ཤུགས་འཕེལ་བ་བྱས་ཡོད། ཉེ་བའི་ལོ་ཤས་རིང་། རང་ལྗོངས་ཀྱིས་འཕེལ་རྒྱས་ཀྱི་འདུ་ཤེས་གསར་པ་མཐའ་འཁྱོངས་བྱས་ཏེ“གློད་སྡོམ་ཞབས་གསུམ་”གྱི་སྒྱུར་བཅོས་ལ་རྒྱུན་མཐུད་ངང་སྐུལ་འདེད་གཏིང་ཟབ་བཏང་བ་དང་། འཕེལ་རྒྱས་ཀྱི་འགོག་རྐྱེན་མེད་པར་བཟོས་ནས་ཁྲོམ་རའི་གསོན་ཤུགས་སྔར་ལས་འཕེལ་བར་བྱས་ཤིང་།“སྔོན་ལ་པར་རྒྱག་པ་དང་རྗེས་སུ་ལག་ཁྱེར་ལེན་པའི”བཟོ་ཚོང་ཐོ་འགོད་ལམ་ལུགས་ལག་བསྟར་བྱས་པ་མ་ཟད། ད་དུང་ཁེ་ལས་འབྲིང་ཆུང་དང་སློབ་ཆེན་སློབ་མའི་ལས་གཏོད་ཁེ་ལས་ཀྱི་ཁྲལ་བསྡུའི་གཟིགས་སྐྱོང་སྲིད་ཇུས་མུ་མཐུད་དུ་ཇེ་ཆེར་བཏང་ནས་ཞབས་ཞུའི་སྤུས་ཚད་དང་ཕན་ནུས་ཟམ་མི་ཆད་པར་མཐོ་རུ་བཏང་ཡོད།
རྒྱ་ཆེའི་ལས་འཚོལ་བ་དང་ལས་གཏོད་མཁན་གྱི་ངོས་ནས་བཤད་ན། ལས་ཞུགས་དང་ལས་གཏོད་མངོན་འགྱུར་བྱུང་བ་ནི་མི་ཚེའི་ཕུགས་འདུན་མངོན་འགྱུར་དང་མཛེས་སྡུག་ལྡན་པའི་འཚོ་བ་གཏོད་པའི་འགོ་འཛུགས་ས་ཞིག་དང་། སྤྱི་ཚོགས་བརྟན་ལྷིང་སྲུང་སྐྱོང་དང་དཔལ་འབྱོར་འཕེལ་རྒྱས་ལ་སྐུལ་འདེད་གཏོང་བའི་འགན་ལེན་གལ་ཆེན་ཞིག་ཡིན་པས། རང་ལྗོངས་ཀྱི་ལས་ཞུགས་དང་ལས་གཏོད་ཀྱི་གཟིགས་སྐྱོང་སྲིད་ཇུས་དང་བྱ་ཐབས་ཁག་ལག་བསྟར་གཏིང་ཟབ་བྱས་པར་བརྟེན་རྒྱ་ཆེའི་ལས་ཀ་འཚོལ་མཁན་དང་བྱ་གཞག་གསར་གཏོད་མཁན་གྱིས་རང་ཉིད་ཀྱི་ལས་གནས་ཐོག་དེ་བས་ངོ་མཚར་ཆེ་བའི་མི་ཚེ་མངོན་འགྱུར་བྱས་ཏེ་ཀྲུང་ཧྭ་མི་རིགས་རླབས་ཆེན་བསྐྱར་དར་ཡོང་ཆེད་སྟོབས་ཤུགས་ལེགས་སྐྱེས་སུ་འབུལ་ངེས་རེད།
