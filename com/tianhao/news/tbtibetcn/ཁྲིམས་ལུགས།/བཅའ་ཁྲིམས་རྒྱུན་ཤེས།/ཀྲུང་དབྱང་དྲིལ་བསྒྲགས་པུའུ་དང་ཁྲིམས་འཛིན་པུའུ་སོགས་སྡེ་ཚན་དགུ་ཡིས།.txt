ཀྲུང་དབྱང་དྲིལ་བསྒྲགས་པུའུ་དང་ཁྲིམས་འཛིན་པུའུ་སོགས་སྡེ་ཚན་དགུ་ཡིས།
“དམངས་དོན་ཁྲིམས་གཞུང་མཛེས་སྡུག་ལྡན་པའི་འཚོ་བ་དང་ལྷན་དུ་འགྲོགས”ཞེས་པའི་བརྗོད་དོན་གཙོ་བོའི་དྲིལ་བསྒྲགས་བྱས་པ།
          ཟླ་5ཚེས་28ཉིན་ནི《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་དམངས་དོན་ཁྲིམས་གཞུང》ཁྱབ་བསྒྲགས་བྱས་ནས་ལོ་གཅིག་འཁོར་བའི་ཉིན་མོ་རེད། ཉིན་ཤས་གོང་ཀྲུང་དབྱང་དྲིལ་བསྒྲགས་པུའུ་དང་། ཀྲུང་དབྱང་དྲ་འཕྲིན་གཞུང་ལས་ཁང་། རྒྱལ་ཡོངས་མི་དམངས་འཐུས་ཚོགས་རྒྱུན་ལས་ཨུ་ལྷན་གྱི་བཅའ་ཁྲིམས་ལས་དོན་ཨུ་ལྷན། ཆེས་མཐོའི་མི་དམངས་ཁྲིམས་ཁང་། ཆེས་མཐོའི་མི་དམངས་ཞིབ་དཔྱོད་ཁང་། སློབ་གསོ་པུའུ། ཁྲིམས་འཛིན་པུའུ། རྒྱལ་ཡོངས་ཁྲིམས་ལུགས་ཁྱབ་གདལ་གཞུང་ལས་ཁང་། ཀྲུང་གོ་ཁྲིམས་ལུགས་རིག་པ་ལྷན་ཚོགས་བཅས་ཀྱིས་མཉམ་འབྲེལ་ཐོག་བརྡ་ཐོ་བཏང་ནས《“དམངས་དོན་ཁྲིམས་གཞུང་མཛེས་སྡུག་ལྡན་པའི་འཚོ་བ་དང་ལྷན་དུ་འགྲོགས”ཞེས་པའི་བརྗོད་དོན་གཙོ་བོའི་དྲིལ་བསྒྲགས་ཇུས་གཞི》བཀྲམ་པ་རེད།
          ཇུས་གཞིའི་ནང་ཁ་གསལ་བསྟན་དོན། ཞི་ཅིན་ཕིང་གི་དུས་རབས་གསར་པའི་ཀྲུང་གོའི་ཁྱད་ཆོས་ལྡན་པའི་སྤྱི་ཚོགས་རིང་ལུགས་ཀྱི་དགོངས་པ་མཛུབ་ཁྲིད་དུ་བྱས་ཏེ་ཏང་གི་ཚོགས་ཆེན་བཅུ་དགུ་པ་དང་སྐབས་བཅུ་དགུ་པའི་ཀྲུང་ཨུ་ཚང་འཛོམས་གྲོས་ཚོགས་ཐེངས་གཉིས་པ་དང་། གསུམ་པ། བཞི་པ། ལྔ་པ་བཅས་ཀྱི་དགོངས་དོན་ལག་བསྟར་དང་དོན་འཁྱོལ་ཏན་ཏིག་བྱེད་པ་དང་། ཀྲུང་དབྱང་གི་ཕྱོགས་ཡོངས་ནས་ཁྲིམས་ལྟར་རྒྱལ་སྐྱོང་ལས་དོན་ཚོགས་འདུའི་དགོངས་དོན་ལག་བསྟར་དོན་འཁྱོལ་ཏན་ཏིག་བྱེད་པ། ཞི་ཅིན་ཕིང་གི་ཁྲིམས་སྐྱོང་དགོངས་པ་དང་ལྷག་པར་དུ་སྤྱི་ཁྱབ་ཧྲུའུ་ཅི་ཞི་ཅིན་ཕིང་གིས་ཀྲུང་དབྱང་ཆབ་སྲིད་ཅུས་ཀྱི་མཉམ་སྡེབ་སློབ་སྦྱོང་ཐེངས་ཉི་ཤུ་པའི་ཐོག་གནང་བའི་གསུང་བཤད་གལ་ཆེན་གྱི་དགོངས་དོན་སློབ་སྦྱོང་དང་། དྲིལ་བསྒྲགས། ལག་བསྟར་བཅས་གཏིང་ཟབ་བྱས་ཏེ། དམངས་དོན་ཁྲིམས་གཞུང་ཁྱབ་གདལ་དུ་གཏོང་རྒྱུ་དེ“ལོ་ལྔ་ཚན་བརྒྱད་པའི”ཁྲིམས་ལུགས་ཁྱབ་གདལ་གྱི་ནང་དོན་གཙོ་བོར་བརྩིས་ནས་དམངས་དོན་ཁྲིམས་གཞུང་ལག་བསྟར་གྱི་བརྒྱུད་རིམ་ཧྲིལ་པོ་དང་། མི་དམངས་མང་ཚོགས་ཀྱི་རྒྱུན་ལྡན་གྱི་འཚོ་བ། གཞི་རིམ་གྱི་ཁྲིམས་ལྟར་བཅོས་སྐྱོང་བཅས་ཁྲོད་དུ་འདྲེས་པར་བྱས་ནས་དམངས་དོན་ཁྲིམས་གཞུང་མང་ཚོགས་ཀྱི་ཉེ་འགྲམ་དུ་ཁྱབ་པ་དང་སེམས་སུ་ཟུག་པར་བྱས་ཏེ། སྤྱི་དམངས་ཀྱི་ཁྲིམས་སྐྱོང་བྱང་ཚད་མཐོ་རུ་འགྲོ་བ་དང་མི་དམངས་ཀྱི་སྤུས་ཚད་མཐོ་བའི་འཚོ་བར་སྐུལ་འདེད་གཏོང་བ། སྤྱི་ཚོགས་ཡོངས་སུ་ལས་དོན་སྒྲུབ་དུས་བཅའ་ཁྲིམས་གཞིར་བཟུང་བ་དང་། གནས་ཚུལ་འཕྲད་དུས་ཁྲིམས་ཁུངས་འཚོལ་བ། དོན་དག་ཐག་གཅོད་དུས་ཁྲིམས་ལ་བསྟུན་པ། འགལ་ཟླ་ཐུག་དུས་ཁྲིམས་བཞིན་སེལ་བ་བཅས་ཀྱི་ཁྲིམས་སྐྱོང་ཁོར་ཡུག་ཅིག་བསྐྲུན་དགོས།
          ཇུས་གཞིའི་ནང་བླང་བྱ་བཏོན་དོན། ཞི་ཅིན་ཕིང་གི་ཁྲིམས་སྐྱོང་དགོངས་པ་མངོན་གསལ་དོད་པོས་སློབ་སྦྱོང་དང་དམངས་དོན་ཁྲིམས་གཞུང་སྐོར་གྱི་སྤྱི་ཁྱབ་ཧྲུའུ་ཅི་ཞི་ཅིན་ཕིང་གི་མཛུབ་སྟོན་དང་མཆན་བཀོད་མཛུབ་སྟོན་གལ་ཆེན་གྱི་དགོངས་དོན་སློབ་སྦྱོང་དྲིལ་བསྒྲགས་བྱེད་དགོས་པ་དང་། དམངས་དོན་ཁྲིམས་གཞུང་གིས་མི་དམངས་མང་ཚོགས་ཀྱི་ཁྲིམས་མཐུན་ཁེ་དབང་ལ་སྲུང་སྐྱོང་དང་། སྤྱི་ཚོགས་རིང་ལུགས་ཀྱི་ཁྲོམ་རའི་དཔལ་འབྱོར་དར་རྒྱས་གོང་འཕེལ་ལ་སྐུལ་འདེད། རྒྱལ་ཁབ་བཅོས་སྐྱོང་མ་ལག་དང་བཅོས་སྐྱོང་ནུས་པ་དེང་རབས་ཅན་ལ་སྐུལ་འདེད་གཏོང་བ་སོགས་ཀྱི་ཐད་ཐོན་པའི་ནུས་པ་གལ་ཆེན་དྲིལ་བསྒྲགས་གཏིང་ཟབ་བྱེད་པ། དམངས་དོན་བྱེད་སྒོ་འདྲ་མཉམ་དང་། རང་མོས། དྲང་གཞག ཡིད་རྟོན་སོགས་ཀྱི་དམངས་དོན་ཁྲིམས་གཞུང་གི་གཞི་རྩའི་རྩ་དོན་དྲིལ་བསྒྲགས་གཏིང་ཟབ་བྱེད་པ། བྱེད་པོ་འདྲ་མཉམ་མཐའ་འཁྱོངས་དང་། རྒྱུ་ནོར་གྱི་ཁེ་དབང་སྲུང་སྐྱོང་། ཉོ་ཚོང་འཁོར་རྒྱུག་སྟབས་བདེ། མིའི་ཐོབ་ཐང་དང་ལ་རྒྱར་སྲུང་སྐྱོང་། ཁྱིམ་ཚང་འཆམ་མཐུན་ལ་སྐུལ་འདེད། ཁེ་དབང་བཙན་གནོད་ལ་རྩད་གཅོད་སོགས་སྐོར་གྱི་དམངས་དོན་ཁྲིམས་གཞུང་གི་གཞི་རྩའི་བླང་བྱ་འགྲེལ་བཤད་ཡག་པོ་རྒྱག་པ། དམངས་དོན་ཁྲིམས་གཞུང་གི་སྤྱིའི་རྩ་དོན་གྱི་ལེའུ་དང་། དངོས་པོའི་བདག་དབང་གི་ལེའུ། གན་རྒྱའི་ལེའུ། མིའི་ཐོབ་ཐང་གི་ལེའུ། གཉེན་སྒྲིག་ཁྱིམ་ཚང་གི་ལེའུ། རྒྱུན་འཛིན་གྱི་ལེའུ། ཁེ་དབང་བཙན་གནོད་ཀྱི་འགན་འཁྲིའི་ལེའུ་སོགས་ཀྱི་ནང་དོན་གལ་ཆེན་དྲིལ་བསྒྲགས་གཏིང་ཟབ་བཅས་བྱས་ཏེ། སྤྱི་ཚོགས་ཡོངས་ཀྱིས་དམངས་དོན་ཁྲིམས་གཞུང་གི་གཏན་འབེབས་གསར་པ་དང་། མཚན་ཉིད་གསར་པ། དགོངས་པ་གསར་པ་རབ་དང་རིམ་པ་རྒྱུས་མངའ་ལོན་པར་བྱེད་དགོས་པ་དང་། སྤྱི་ཚོགས་རིང་ལུགས་ཀྱི་ལྟེ་བའི་རིན་ཐང་ལྟ་བ་དང་སྤྱི་ཚོགས་རིང་ལུགས་ཀྱི་ཁྲིམས་སྐྱོང་དགོངས་པ་དར་སྤེལ་ཤུགས་ཆེན་གཏོང་དགོས།
རྩོམ་སྒྲིག་པ། བདེ་སྒྲོལ།