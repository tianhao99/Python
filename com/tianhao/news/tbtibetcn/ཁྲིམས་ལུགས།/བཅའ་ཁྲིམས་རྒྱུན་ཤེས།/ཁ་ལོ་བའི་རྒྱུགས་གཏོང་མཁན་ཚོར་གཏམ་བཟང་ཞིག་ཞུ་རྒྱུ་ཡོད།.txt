ཁ་ལོ་བའི་རྒྱུགས་གཏོང་མཁན་ཚོར་གཏམ་བཟང་ཞིག་ཞུ་རྒྱུ་ཡོད།
“ཁ་ལོ་བའི་ལག་རྩལ་གྱི་ཡིག་རྒྱུགས་ལ་རིག་ཚན་དབྱེ་ནས་རིན་པ་བསྡུ་བ་ཞེས་པ་ནི་དེ་སྔ་རིན་པ་སྡེབ་གཅིག་ལ་བསྡུ་བ་ནས་ད་ཆ་ཡིག་རྒྱུགས་རིག་ཚན་གཞིར་བཞག་བསྡུ་བར་ཟེར། མིག་སྔར། རིག་ཚན་ཚང་མའི་ཡིག་རྒྱུགས་རིན་པ་སྤྱིར་ན་290ཡིན་ཞིང་། ཡིག་རྒྱུགས་ཀྱི་རིན་པ་སློབ་མ་རང་ཉིད་ཀྱིས་སྐྱེལ་ཆོག་ལ། ཁ་ལོ་བའི་སློབ་གྲྭས་ཚབ་བྱས་ནས་སྐྱེལ་ནའང་འགྲིག”ཅེས་ལྷ་ས་འཁོར་རིགས་དོ་དམ་སུའོ་ཡི་མི་དམངས་ཉེན་རྟོག་པས་དེ་ལྟར་ངོ་སྤྲོད་བྱས། 
          གཞན་ཡང་། ཁ་ལོ་བའི་སློབ་གྲྭས་གསོ་སྦྱོང་རིན་པ་ཡང་རིག་ཚན་དབྱེ་ནས་བསྡུ་ཆོག་གི་ཡོད་པ་རེད། གསར་འགོད་པར་ཤེས་རྟོགས་བྱུང་བར། མིག་སྔར་ལྷ་ས་གྲོང་ཁྱེར་གྱི་ཁ་ལོ་བའི་སློབ་གྲྭ་19ཚང་མས་སྤྱིར་ན་རིག་ཚན་དབྱེ་ནས་གསོ་སྦྱོང་རིན་པ་བསྡུས་ཆོག་གི་ཡོད་པ་རེད། 
          ཅའོ་ཨན་ཁ་ལོ་བའི་སློབ་གྲྭའི་གྲོང་ཁྱེར་ཤར་འདབས་སྦྱོང་བརྡར་རྟེན་གཞིའི་སློབ་སྤྱི་ལི་ཧྲའོ་ཧྭ་ཡིས“རིག་ཚན་དབྱེ་ནས་ཡིག་རྒྱུགས་རིན་པ་དང་གསོ་སྦྱོང་རིན་པ་བསྡུ་བ་དེ་ས་ཆ་གཅིག་ཏུ་རླངས་འཁོར་སྦྱོང་རྒྱུ་མཐའ་མ་འཁྱོལ་བ་དང་ཕྱིས་བྱུང་ས་ཆ་གཞན་དུ་ཡིག་རྒྱུགས་གཏོང་སྲིད་པའི་སློབ་མར་ཧ་ཅང་འཚམ་པོ་ཡོད”ཅེས་བཤད། 
          འོ་ན་རིག་ཚན་དབྱེ་ནས་རིན་པ་སྐྱེལ་རྒྱུ་གདམ་ག་བྱས་པའི་སློབ་མས་རིག་ཚན་རེར་རིན་པ་ག་ཚོད་ཙམ་སྐྱེལ་དགོས་ཀྱི་ཡོད་དམ་ཞེ་ན། མིག་སྔར། ཁ་ལོ་བའི་སློབ་གྲྭ་ཁག་གི་རིག་ཚན་དབྱེ་ནས་རིན་པ་བསྡུ་བའི་སྤྱི་འབོར་དེ་ཡིག་རྒྱུགས་ཚང་མའི་རིན་པ་སྡེབ་གཅིག་ལ་སྐྱེལ་བ་ལས་ཅུང་མཐོ་བ་ཡོད་པས། རྒྱུགས་གཏོང་མཁན་ཚོས་རང་ཉིད་ཀྱི་གནས་ཚུལ་ལ་གཞིགས་ནས་རང་འདེམས་བྱ་ཆོག
          གཞན་ཡང་། ལྷ་ས་འཁོར་རིགས་དོ་དམ་སུའོ་ཡི་མི་དམངས་ཉེན་རྟོག་པས་དྲན་སྐུལ་བྱས་དོན། མིག་སྔར་ལག་ཁྱེར་Cརིགས་ཀྱི་རླངས་འཁོར་ཆུང་གྲས་ཀྱི་ཡིག་རྒྱུགས་གཏོང་བར་གནས་སྡོད་ལག་ཁྱེར་གཉེར་དགོས་ཀྱི་མེད་པ་དང་། ལག་ཁྱེར་Bརིགས་ཡན་གྱི་ཁ་ལོ་བའི་ཡིག་རྒྱུགས་གཏོང་སྐབས། ལྗོངས་ནང་ཁུལ་གྱི་ཡིག་རྒྱུགས་གཏོང་མཁན་ལ་གནས་སྡོད་ལག་ཁྱེར་མི་དགོས་པ་དང་ལྗོངས་ཕྱིའི་རྒྱུགས་གཏོང་མཁན་ཚོས་གནས་སྡོད་ལག་ཁྱེར་གཉེར་དགོས་ཀྱི་ཡོད། སྦག་སྦག་གི་ཡིག་རྒྱུགས་གཏོང་སྐབས། ལྷ་སའི་ཐེམ་ཁུངས་ཕུད་ས་ཆ་གཞན་དག་གི་ཐེམས་ཁུངས་ཡིན་ཚེ་གནས་སྡོད་ལག་ཁྱེར་གཉེར་དགོས་ཀྱི་ཡོད།