དྲ་ཐོག་ནས་གང་བྱུང་དུ་དངུལ་གཡར་ཚེ་མགོ་སྐོར་འོག་ཚུད་ཉེན་ཆེ།
དེང་དུས་མི་མང་པོ་ཞིག་གིས་སྟབས་བདེ་པོ་ཁོ་ནར་བསམ་བློ་བཏང་ནས། དངུལ་བུན་གཡར་བའི་མཉེན་ཆས་དང་དྲ་ཚིགས་འདྲ་མིན་ནས་དངུལ་བུན་གཡར་གྱི་ཡོད་པ་རེད། གང་ལགས་ཤེ་ན། མཉེན་ཆས་དང་དྲ་ཚིགས་འདི་རིགས་ནས་དངུལ་གཡར་བདེ་ཞིང་དུས་ཚོད་རིང་པོ་འགོར་གྱི་མེད། ཡིན་ནའང་། དེ་དག་ལ་མངོན་མེད་རྐྱེན་ངན་མང་པོ་ལྡན་པས་མི་མང་པོ་མགོ་སྐོར་འོག་ཚུད་སྲིད་པ་མ་ཟད། ད་དུང་རང་ཉིད་ཀྱི་དངུལ་ཡང་ཁ་བསླུས་ཐེབས་ཉེན་ཆེན་པོ་ཡོད།
          ཉེ་ཆར། གཞིས་རྩེ་གྲོང་ཁྱེར་སྤྱི་བདེ་ཅུས་ཉེས་དོན་མྱུལ་ཞིབ་ཉིང་ལག་རུ་ཁག་ལ་གནོད་འཚེ་ཕོག་མཁན་ཁྲེན་ཆེ་གེ་མོའི་གྱོད་དོན་སྙན་སེང་འབྱོར་ཞིང་། 2020ལོའི་ཟླ་10ཚེས་15ཉིན་གྱི་དགོང་མོར། ཁྲེན་ཆེ་གེ་མོས“ཞེ་ཁྲེང་དངུལ་རྩའི”APPནས“MYFQམཱ་ཡི་ཅིན་ཧྥུའུ”ཞེས་པའི་དངུལ་གཡར་མཉེན་ཆས་ཞིག་མཐོང་སྟེ་དེ་ཕབ་ལེན་བྱས་པ་དང་། མཉེན་ཆས་དེ་ནས་སྒོར་ཁྲི་3གཡར་རྩིས་བྱས། འོན་ཀྱང་། དངུལ་དེ་དག་རང་ཉིད་ཀྱི་དངུལ་ཁང་གཱ་རུ་སྒྱུར་ཐུབ་ཀྱི་མེད་པས། ཁོ་བོས་དེ་འཕྲལ་མཉེན་ཆས་ཀྱི་ལས་དོན་མི་སྣར་འབྲེལ་གཏུག་བྱས་པ་རེད། 
          དེ་རྗེས། ལས་དོན་མི་སྣས་ཁྲེན་ཆེ་གེ་མོར་ཞབས་ཞུའིQQཨང་གྲངས་ཤིག་སྤྲད་པར་བློ་འདྲི་བྱས་པས། སྔོན་འཇོག་བྱས་པའི་དངུལ་ཁང་གཱ་ཡི་ཨང་གྲངས་ནོར་འདུག་ཟེར་བ་དང་། དེ་རྗེས་ཉེས་གསོག་དོགས་ཅན་གྱིས་ཁྲེན་ཆེ་གེ་མོར་དངུལ་ཁང་གཱ་དེར་དངུལ་ལྷག་མ་ག་ཚོད་ཡོད་མེད་སྐད་ཆ་དྲིས་པ་མ་ཟད། ཕ་རོལ་གྱིས་མཁོ་འདོན་བྱས་པའི་གཱ་རུ་དངུལ་སྒྱུར་དགོས་ལུགས་བཤད། དེ་རྗེས་ཁྲེན་ཆེ་གེ་མོས་ཕ་རོལ་གྱིས་བཤད་པ་ལྟར་བསྒྲུབས་ཀྱང་དངུལ་གཡར་བ་རྣམས་རང་ཉིད་ཀྱི་དངུལ་ཁང་གཱ་རུ་སྒྱུར་མ་ཐུབ། ཁྲེན་ཆེ་གེ་མོས་ཡང་བསྐྱར་ལས་དོན་མི་སྣར་འབྲེལ་བ་བྱས་པས། ཁོ་པ་ཚོས་དངུལ་ཁང་རྩིས་ཁྲ་བསྡམས་སྒྲོལ་བྱེད་དགོས་པ་དང་། རྩིས་ཁྲའི་བུན་གཡར་ཚད་གཞི་གོ་ཆོད་མེད་པ། རྩིས་ཁྲ་གོ་ཆོད་ཡོད་པ་བཟོ་དགོས་པ་སོགས་ལ་ཁ་གཡར་ཏེ་བསྟུད་མར་དངུལ་སྒྱུར་དུ་བཅུག་པ་དང་། ཁྲེན་ཆེ་གེ་མོས་ཕ་རོལ་ལ་ཁྱོན་དངུལ་སྒོར་ཁྲི་14.55བསྒྱུར་ཟིན་པ་རེད། 
          ཁྲེན་ཆེ་གེ་མོས་དངུལ་དེ་དག་བསྒྱུར་རྗེས། ཕ་རོལ་གྱི་ལས་དོན་མི་སྣས་ཀུང་སིའི་ཅིང་ལི་དང་ནོར་དོན་མི་སྣར་བློ་འདྲི་བྱས་པར། ད་དུང་དངུལ་སྒོར་58500སྒྱུར་ན་གཞི་ནས་དངུལ་བུན་གཡར་ཐུབ་ཀྱི་རེད་ཅེས་བརྗོད་པས། ད་གཟོད་ཁོ་བོས་གཞི་ནས་རང་ཉིད་མགོ་སྐོར་འོག་ཚུད་པ་ཤེས་པ་རེད། 
          དྲན་སྐུལ། དེར་བརྟེན། ང་ཚོས་དངུལ་བུན་གཡར་སྐབས། ཚད་ལྡན་གྱི་དངུལ་ཁང་ཁག་གི་མཉེན་ཆས་ནས་གཡར་བ་ལས་གཞན་གྱི་མཉེན་ཆས་དང་དྲ་ཚིགས་སོགས་ནས་དངུལ་གཡར་མི་རུང་། ལྷག་པར་དུ་དངུལ་བུན་གཡར་སྐབས་འབྲེལ་ཡོད་ཀྱི་འགྲོ་ལུགས་གཉེར་བའི་རིན་པ་དང་། དངུལ་ཁང་གཱ་ཡི་གསང་བའི་ཨང་གྲངས་སོགས་དགོས་ལུགས་བརྗོད་པར་རྩ་བ་ནས་ཡིད་ཆེས་བྱེད་མི་རུང་།