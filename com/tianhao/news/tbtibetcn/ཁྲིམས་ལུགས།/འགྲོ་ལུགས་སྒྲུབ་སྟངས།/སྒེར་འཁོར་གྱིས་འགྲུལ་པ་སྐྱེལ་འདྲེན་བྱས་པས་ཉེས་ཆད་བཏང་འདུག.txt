སྒེར་འཁོར་གྱིས་འགྲུལ་པ་སྐྱེལ་འདྲེན་བྱས་པས་ཉེས་ཆད་བཏང་འདུག
ཉེ་ཆར། གྲོང་ཁྱེར་འགྲིམ་འགྲུལ་སྐྱེལ་འདྲེན་ཕྱོགས་བསྡུས་ཁྲིམས་སྐྱོང་ཉིང་ལག་རུ་ཁག་གིས་འཕྲལ་དུ་མཚན་བཤེར་བྱས་པ་དང་། ཁྲིམས་འགལ་སྒོ་ནས་སྒེར་འཁོར་གྱིས་འགྲུལ་པ་སྐྱེལ་འདྲེན་དང་། བོགས་གཏོང་རླངས་འཁོར་གྱིས་སྐྱེལ་འདྲེན་བྱེད་པ་སོགས་ཀྱི་གནས་ཚུལ་ལ་དམིགས་ནས་ཆེད་མངགས་ཁྲིམས་སྐྱོང་བྱ་སྤྱོད་སྤེལ་བ་རེད། 
          ཉིན་དེའི་དགོང་མོའི་ཆུ་ཚོད་༨པ་ཙམ་ལ། འཕྲལ་དུ་ཞིབ་བཤེར་བྱེད་འགོ་བཙུགས་པ་དང་། ཞིབ་བཤེར་བཀོད་སྒྲིག་གཞིར་བཟུང་། ཁྲིམ་སྐྱོང་པ་༤༠ཚོ་ཆུང་ལྔ་ལ་བགོས་ཏེ། མེ་འཁོར་འབབ་ཚུགས་དང་། གྲོང་བྱང་རླངས་འཁོར་འབབ་ཚུགས། བོད་ལྗོངས་དམག་ཁུལ་སྤྱི་ཁྱབ་སྨན་ཁང་། རྣམ་སྲས་ཁུལ་དགུ་པ་སོགས་ཀྱི་ས་ཆར། གཙོ་བོ་བོགས་གཏོང་རླངས་འཁོར་གྱིས་ཆུ་ཚོད་མ་བཀལ་པ་དང་། འགྲུལ་པ་ཞོར་དུ་འཁྱེར་པ། གོང་སྒྲིག་པ། འགྲུལ་བ་མི་འཁྱེར་པ་སོགས་ཁྲིམས་འགལ་སྐྱེལ་འདྲེན་དང་། སྒེར་འཁོར་གྱིས་ཁྲིམས་འགལ་སྐྱེལ་འདྲེན་བྱེད་པར་ཞིབ་བཤེར་བྱས་པ་རེད། 
          ཁ་བཀག་པའི་རླངས་འཁོར་ཚང་མར་ཁྲིམས་སྐྱོང་མི་སྣས་ཁ་ལོ་བའི་འབྲེལ་ཡོད་ལག་ཁྱེར་ལ་ཞིབ་བཤེར་ཞིབ་ཚགས་བྱས་པར་མ་ཟད། རླངས་འཁོར་ནང་གི་འགྲུལ་བའི་གནས་ཚུལ་ངང་རྒྱུད་རིང་པོས་དྲིས་ཏེ། བོགས་གཏོང་རླངས་འཁོར་གྱིས་ཁྲིམས་འགལ་སྐྱེལ་འདྲེན་བྱེད་མིན་བརྟག་དཔྱད་བྱས་ཡོད།
          གཏན་འབེབས་ལས་འགལ་བའི་སྐྱེལ་འདྲེན་བྱེད་མཁན་ཐོན་ཚེ། ཁྲིམས་སྐྱོང་མི་སྣས་འབྲེལ་ཡོད་ལག་ཁྱེར་བཀག་ཉར་བྱེད་པར་མ་ཟད། བོགས་གཏོང་ཁ་ལོ་བར་གང་ལ་གང་མཚམས་ཀྱི་ཆད་པ་བཅད་ཡོད། 
          ཁྲིམས་སྐྱོང་པས་བོད་ལྗོངས་དམག་ཁུལ་སྤྱི་ཁྱབ་སྨན་ཁང་ས་ཚིགས་སུ་ཞིབ་བཤེར་བྱེད་སྐབས། བོགས་གཏོང་རླངས་འཁོར་སྒྲིག་འགལ་གྱི་སྐྱེལ་འདྲེན་བྱེད་པར་མ་ཟད། སྒེར་འཁོར་ཁག་ཅིག་ཡང་ཁྲིམས་འགལ་སྐྱེལ་འདྲེན་བྱེད་པ་ཞིབ་བཤེར་ཐུབ་ཡོད། 
          དམག་ཁུལ་སྤྱི་ཁྱབ་སྨན་ཁང་གྲོང་ཁུལ་དང་ཐག་ཅུང་རིང་བས། ཁྲིམས་འགལ་གྱིས་སྐྱེལ་འདྲེན་བྱེད་མཁན་སྒེར་འཁོར་ཅུང་མང་།
          ཐེངས་འདིའི་ཞིབ་བཤེར་བྱས་པ་བརྒྱུད། ཁྲིམས་སྐྱོང་མི་སྣས་ཁྲིམས་འགལ་སྐྱེལ་འདྲེན་རླངས་འཁོར་༡༡ཞིབ་བཤེར་ཐུབ་པ་དང་། བོགས་གཏོང་རླངས་འཁོར་༣༧༨ཞིབ་བཤེར་བྱས་ཤིང་། དེའི་ཁྲོད། ཁྲིམས་འགལ་གྱིས་སྐྱེལ་འདྲེན་བྱེད་པའི་བོགས་གཏོང་རླངས་འཁོར་༧ཡོད་པ་རེད།