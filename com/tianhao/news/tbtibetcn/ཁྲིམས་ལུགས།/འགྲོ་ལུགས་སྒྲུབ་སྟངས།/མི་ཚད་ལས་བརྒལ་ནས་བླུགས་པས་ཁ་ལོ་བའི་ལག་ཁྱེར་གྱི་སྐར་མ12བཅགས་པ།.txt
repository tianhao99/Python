མི་ཚད་ལས་བརྒལ་ནས་བླུགས་པས་ཁ་ལོ་བའི་ལག་ཁྱེར་གྱི་སྐར་མ12བཅགས་པ།
ཁོངས་གཏོགས་ཁུལ་གྱི་འགྲིམ་འགྲུལ་བདེ་འཇགས་ཀྱི་སྒྲིག་ལམ་ལ་དོ་དམ་ཚོད་འཛིན་བྱེད་ཤུགས་སྔར་བས་ཆེ་རུ་བཏང་ནས་འགྲུལ་པ་ཟླ་སྒྲིལ་གཏོང་བ་དང་། རླངས་འཁོར་གླ་བ། འགྲུལ་པ་ཚད་ལས་བརྒལ་ནས་བླུགས་པ་བཅས་ཀྱིས་རྐྱེན་པས་འགྲིམ་འགྲུལ་ལས་འཛོལ་ཐོན་རྒྱུ་གཏན་འགོག་དང་། “ལས་འཛོལ་གྱི་གྲངས་འབོར་ཉུང་དུ་གཏོང་བ་དང་ལས་འཛོལ་ཆེ་གྲས་ཚོད་འཛིན་བྱེད་པའི”ཆེད་དོན་བྱ་སྤྱོད་ལ་རྒྱུན་མཐུད་སྐུལ་འདེད་གཏོང་ཆེད། གཞིས་རྩེ་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གིས《འགྲུལ་པ་ཟླ་སྒྲིལ་གཏོང་བ་དང་། རླངས་འཁོར་གླ་བ། འགྲུལ་པ་ཚད་ལས་བརྒལ་ནས་བླུགས་པ་བཅས་ཀྱི་ཁྲིམས་འགལ་བྱེད་སྤྱོད་ལ་ཆེད་དོན་བཅོས་སྒྲིག་གི་ལས་དོན་སྤེལ་རྒྱུའི་སྐོར་གྱི་བརྡ་ཐོའི》བླང་བྱ་དང་རང་སྐྱོང་ལྗོངས་སྤྱི་བདེ་ཐིང་འགྲིམ་འགྲུལ་དོ་དམ་ཅུས་ཀྱི་གཅིག་གྱུར་བཀོད་སྒྲིག་གཞིར་བཟུང་། བཀོད་སྒྲིག་ཞིབ་ཚགས་དང་ཕན་འབྲས་དངོས་ཐོན་པའི་བརྩོན་ལེན་བྱས་ཏེ་ཁོངས་གཏོགས་ཁུལ་གྱི་གཙོ་གནད་ས་ཁོངས་ལ་དོ་དམ་ཚོད་འཛིན་ནན་པོ་བྱས་ནས་འགྲུལ་པ་ཟླ་སྒྲིལ་གཏོང་བ་དང་། རླངས་འཁོར་གླ་བ། འགྲུལ་པ་ཚད་ལས་བརྒལ་ནས་བླུགས་པ་བཅས་ཀྱི་ཁྲིམས་འགལ་བྱེད་སྤྱོད་ལ་ཆེད་དོན་བཅོས་སྒྲིག་བྱེད་པའི་ལས་དོན་ཏན་ཏིག་སྤེལ་ཡོད་པ་རེད། 
           ཉེ་ཆར། གཞིས་རྩེ་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གི་ལས་སྒྲུབ་མི་དམངས་ཉེན་རྟོག་པས་རྒྱལ་ལམ་དང་ཞིང་ཆེན་ལམ་བུའི་ཐོག་གི་གཙོ་གནད་འཁོར་རིགས་ལ་ཁྲིམས་འགལ་གྱི་བྱེད་སྤྱོད་ཡོད་མེད་ཞིབ་བཤེར་བྱེད་རིང་། འགྲུལ་སྐྱེལ་རླངས་འཁོར་འབྲིང་གྲས་ཤིག་གིས་འགྲུལ་པ་ཚད་ལས་བརྒལ་ནས་བླུགས་པའི་འགྲིམ་འགྲུལ་ཁྲིམས་འགལ་གྱི་བྱེད་སྤྱོད་ཅིག་ཤེས་རྟོགས་བྱུང་བ་རེད། 
           གསར་འགོད་པར་ཤེས་རྟོགས་བྱུང་བར། དེ་ཉིན་ལས་སྒྲུབ་མི་དམངས་ཉེན་རྟོག་པས་རྒྱལ་ལམ་349རུ་སྐོར་ཞིབ་བྱེད་སྐབས། འགྲུལ་སྐྱེལ་རླངས་འཁོར་འབྲིང་གྲས་ཤིག་གི་ནང་འཚང་ཁ་ཆེ་བས་འགྲུལ་པ་ཚད་ལས་བརྒལ་ནས་བླུགས་པའི་དོགས་གཞི་ཡོད་སྟབས། མི་དམངས་ཉེན་རྟོག་པས་ལམ་སེང་རླངས་འཁོར་དེ་ཟུར་དུ་ཁ་བཀག་ནས་ཞིབ་བཤེར་དང་ལེན་བྱེད་དགོས་པའི་བརྡ་བཏང་བ་རེད། ཞིབ་བཤེར་བྱས་རྗེས་རླངས་འཁོར་དེའི་ནང་འགྲུལ་པ་19ལས་བླུགས་ཆོག་གི་མེད་ནའང་དངོས་སུ་འགྲུལ་པ་24བླུགས་ནས་འགྲུལ་པ་5ཐོལ་ཏེ། འགྲུལ་སྐྱེལ་རླངས་འཁོར་ནང་འགྲུལ་པ་གཏན་འཁེལ་གྱི་མི་གྲངས་ལས་20%ཐོལ་པ་བླུགས་པའི་ཁྲིམས་འགལ་བྱེད་སྤྱོད་ཀྱི་དོགས་པ་ཡོད་སྟབས། མི་དམངས་ཉེན་རྟོག་པས་སྐྱོན་བརྗོད་སློབ་གསོ་ནན་པོ་བཏང་བ་དང་། ཁ་ལོ་བར་འགྲུལ་པ་ལམ་སེང་ཕབ་ནས་རླངས་འཁོར་གཞན་དག་ནང་གཏོང་དགོས་པའི་བཀའ་བཏང་བ་མ་ཟད། 《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་གཞུང་ལམ་འགྲིམ་འགྲུལ་བདེ་འཇགས་བཅའ་ཁྲིམས》ཀྱི་དོན་ཚན་དགུ་བཅུ་པའི་གཏན་འབེབས་དང་དེ་བཞིན《འཕྲུལ་སྒུལ་འཁོར་རིགས་ཀྱི་ཁ་ལོ་བའི་ལག་ཁྱེར་འདུན་ཞུ་དང་བེད་སྤྱོད་ཀྱི་གཏན་འབེབས》གཞིར་བཟུང་། ཁྲིམས་ལས་འགལ་མཁན་ཁ་ལོ་བ་དེའི་ལག་ཁྱེར་གྱི་སྐར་མ་12གཅོག་རྒྱུ་དང་། དངུལ་ཆད་སྒོར་200གཏོང་རྒྱུ་མ་ཟད། ཚད་གཞི་མཐོ་ཤོས་ཀྱི་འཁོར་རིགས་གཏོང་ཆོག་པའི་ཐོབ་ཐང་མེད་པ་བཟོ་རྒྱུའི་སྲིད་འཛིན་ཆད་པ་བཅད་པ་རེད། 
རྩོམ་སྒྲིག་པ། བདེ་སྒྲོལ།