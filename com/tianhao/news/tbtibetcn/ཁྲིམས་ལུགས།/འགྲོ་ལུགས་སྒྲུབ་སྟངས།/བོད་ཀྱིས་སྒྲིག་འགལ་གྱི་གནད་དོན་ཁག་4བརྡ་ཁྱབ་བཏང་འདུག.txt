བོད་ཀྱིས་སྒྲིག་འགལ་གྱི་གནད་དོན་ཁག་4བརྡ་ཁྱབ་བཏང་འདུག
2021ལོའི“ལྔ་གཅིག”ངལ་གསོ་སླེབས་ཉེའི་མཚམས་སུ། ཀྲུང་དབྱང་གི་གཏན་འབེབས་དོན་ཚན་བརྒྱད་དང་དེའི་ལག་བསྟར་ཞིབ་སྲོལ་གྱི་དགོངས་དོན་ལག་བསྟར་དོན་འཁྱོལ་གཏིང་ཟབ་བྱས་ནས་སྒྲིག་ཁྲིམས་དང་སྒྲིག་སྲོལ་སྔར་བས་ནན་དུ་གཏོང་བ་དང་། ཉེན་བརྡའི་སློབ་གསོར་ཤུགས་སྣོན་བརྒྱབ་སྟེ་སྤྱོད་གཙང་གིས་དུས་ཆེན་གཏོང་བའི་རྣམ་པ་ཞིག་ཧུར་ཐག་གཏོད་ཆེད། ཉེ་དུས། རང་སྐྱོང་ལྗོངས་སྒྲིག་ཨུད་ཀྱིས་ཀྲུང་དབྱང་གི་གཏན་འབེབས་དོན་ཚན་བརྒྱད་ཀྱི་དགོངས་དོན་ལས་འགལ་བའི་དཔེ་མཚོན་གནད་དོན་ཁག་བཞི་བརྡ་ཁྱབ་བཏང་བ་རེད།
         བོད་རང་སྐྱོང་ལྗོངས་ཕུ་མདོ་ཆུ་བེད་ལྟེ་བའི་དོ་དམ་ཅུས་ཀྱིས་སྒྲིག་འགལ་ངང་ཕོགས་སྣོན་ཁ་གསབ་སྤྲད་པའི་གནད་དོན། 2013ལོའི་ཟླ་7པ་ནས་2018ལོའི་ཟླ་12པ་བར། རང་སྐྱོང་ལྗོངས་ཕུ་མདོ་ཆུ་བེད་ལྟེ་བའི་དོ་དམ་ཅུས་ཀྱིས་ལས་བྱེད་པ་དང་ལས་བཟོར་སྒྲིག་འགལ་ངང་ལས་དུས་འཕར་མའི་དངུལ་དང་། འཕྲིན་གཏོང་ཁ་གསབ་དངུལ། ཨར་སྐྲུན་ལས་ཡུལ་གྱི་ཁ་གསབ་དངུལ་སོགས་བསྡོམས་སྒོར་ཁྲི་158.22སྤྲད་ཡོད་པ་རེད། 2020ལོའི་ཟླ་10པར་ཅུས་ཏང་ཨུད་ཀྱི་ཧྲུའུ་ཅི་དང་ཅུས་ཀྲང་གཞོན་པ་ཀྲེང་ཀྲུང་མིང་ལ་ཏང་ནང་ཁུལ་དུ་ཐ་ཚིག་ནན་པོ་བསྒྲགས་པའི་ཆད་པ་ཕོག་པ་དང་། ཅུས་ཏང་ཨུད་ཀྱི་ཧྲུའུ་ཅི་གཞོན་པ་དང་ཅུས་ཀྲང་བློ་བཟང་དབང་གྲགས་ལ་ཏང་ནང་ཁུལ་དུ་ཐ་ཚིག་བསྒྲགས་པའི་ཆད་པ་ཕོག་པ་མ་ཟད། སྒྲིག་འགལ་གྱི་དངུལ་ཚང་མ་ཚུར་བླངས་ཡོད་པ་རེད།
         ལྷ་ས་གྲོང་ཁྱེར་དགའ་ལྡན་དགོན་དོ་དམ་ཨུ་ལྷན་གྱི་ཏང་ཙུའི་ཁོངས་མི་དང་གྲོང་ཁྱེར་སྤྱི་བདེ་ཅུས་གཙང་རྟོགས་མངགས་གཏོང་ཁང་གི་སུའོ་ཀྲང་བྱམས་པ་ཚེ་རིང་གིས་སྒྲིག་འགལ་ངང་གཞུང་འཁོར་སྤྱད་པའི་གནད་དོན། 2020ལོའི་ཞོ་སྟོན་རིང་། ལྷ་ས་གྲོང་ཁྱེར་དགའ་ལྡན་དགོན་དོ་དམ་ཨུ་ལྷན་གྱི་ཏང་ཙུའི་ཁོངས་མི་དང་གྲོང་ཁྱེར་སྤྱི་བདེ་ཅུས་གཙང་རྟོགས་མངགས་གཏོང་ཁང་གི་སུའོ་ཀྲང་བྱམས་པ་ཚེ་རིང་གིས་སྒྲིག་འགལ་ངང་གཞུང་འཁོར་སྤྱད་དེ་གླིང་ཁ་གཏོང་བར་ཕྱིན་ནས། རླངས་འཁོར་ལམ་བར་གྱི་རླངས་འཁོར་འཇོག་ས་ཞིག་ཏུ་བཞག་པ་རེད། དེ་རྗེས་བྱམས་པ་ཚེ་རིང་གིས་གཙང་རྟོགས་མངགས་གཏོང་ཁང་གི་མི་དམངས་ཉེན་རྟོག་པ་འཕྲིན་ལས་བསྟན་དར་ལ་གཞུང་འཁོར་གཞན་ཞིག་བཏང་དུ་བཅུག་ནས་གླིང་ཁ་གཏོང་སར་ཁོ་པ་བསུ་བར་ཡོང་དགོས་པའི་བཀའ་བཏང་བ་མ་ཟད། འཕྲིན་ལས་བསྟན་དར་ཁོ་པའི་གྲོགས་པོའི་ནང་དུ་ཞོ་སྐྱེལ་བར་བཏང་བ་བཅས་ཞིབ་བཤེར་ཚོགས་ཆུང་གིས་ཤེས། 2021ལོའི་ཟླ་1པོར། བྱམས་པ་ཚེ་རིང་ལ་ཏང་ནང་ཁུལ་དུ་ཐ་ཚིག་ནན་པོ་བསྒྲགས་པའི་ཆད་པ་ཕོག་པ་དང་། 2021ལོའི་ཟླ་2པར། འཕྲིན་ལས་བསྟན་དར་ལ་བསླབ་འདོམས་སྐུལ་ལྕག་གི་ཆད་པ་ཕོག་པ་རེད།
         བོད་ལྗོངས་མཁའ་ལམ་མ་རྐང་ཚད་ཡོད་ཀུང་སིའི་གོང་ལྷའི་རྣམ་གྲངས་དང་ཉེན་ཟམ་དུམ་བུ་ལྔ་པའི་རྣམ་གྲངས་པུའི་དེ་སྔའི་ཅིང་ལི་པ་སངས་ཚེ་རིང་གིས་གཞུང་དངུལ་བཏང་ནས་ཐ་མག་ཉོས་པའི་གནད་དོན། 2015ལོར། རང་སྐྱོང་ལྗོངས་ཏང་ཨུད་ཀྱིས་བོད་ལྗོངས་མཁའ་ལམ་མ་རྐང་ཚད་ཡོད་ཀུང་སིར་སྐོར་ཞིབ་བྱེད་རིང་། ཀུང་སི་དེས་གཞུང་དངུལ་བཏང་ནས་ཐ་མག་དང་ཨ་རག་ཉོས་པའི་གནད་དོན་ལ་དག་ཐེར་བྱེད་དགོས་པའི་བླང་བྱ་བཏོན་པ་རེད། 2016ལོ་ནས་2018ལོ་བར། བོད་ལྗོངས་མཁའ་ལམ་མ་རྐང་ཚད་ཡོད་ཀུང་སིའི་གོང་ལྷའི་རྣམ་གྲངས་དང་ཉེན་ཟམ་དུམ་བུ་ལྔ་པའི་རྣམ་གྲངས་པུའུ་ཡིས་གཞུང་དངུལ་བཏང་ནས་ཐ་མག་ཉོས་ཏེ་ལས་སྒོའི་སྣེ་ལེན་ལ་བཏང་བར་བསྡོམས་སྒོར་ཁྲི་4.87ཟིན་གྱི་ཡོད། 2019ལོར། རང་སྐྱོང་ལྗོངས་ཏང་ཨུད་སྐོར་གཟིགས་ཚོགས་ཆུང་གིས་ཀུང་སི་དེས་གཞུང་དངུལ་བཏང་ནས་ཐ་མག་ཉོས་པའི་གནད་དོན་སླར་ཡང་ཤེས་རྟོགས་བྱུང་ཡོད། 2020ལོའི་ཟླ་8པར། པ་སངས་ཚེ་རིང་ལ་ཏང་ནང་ཁུལ་དུ་ཐ་ཚིག་ནན་པོ་བསྒྲགས་པའི་ཆད་པ་ཕོག་པ་རེད།
         ཉིང་ཁྲི་གྲོང་ཁྱེར་སྣང་རྫོང་གྲོང་མདའ་གྲོང་རྡལ་སློབ་ཆུང་གི་སློབ་སྤྱི་ཕུང་ཡོན་གྱིས་སློབ་གསོའི་གྲོན་དངུལ་གཡོ་ལེན་དང་སྒྲིག་འགལ་ངང་ཕོགས་སྣོན་དང་ཁ་གསབ་སྤྲད་པའི་གནད་དོན། 2017ལོ་ནས་2019ལོ་བར། ཉིང་ཁྲི་གྲོང་ཁྱེར་སྣང་རྫོང་གྲོང་མདའ་གྲོང་རྡལ་སློབ་ཆུང་གི་སློབ་སྤྱི་ཕུང་ཡོན་གྱིས་སློབ་སྤྱི་གཞོན་པ་བློ་བཟང་གཡུ་སྒྲོན་དང་གྲོས་བསྡུར་བྱས་རྗེས། ཚོང་འཛིན་སྤ་སེ་དང་ལས་མིའི་གླ་ཆའི་རེའུ་མིག་རྫུན་མ་བཟོས་པ་སོགས་ཀྱི་བྱེད་ཐབས་སྤྱད་དེ་འཛུགས་སྐྲུན་མ་དངུལ་དང་སློབ་གྲྭ་ཉམས་བཟོའི་གྲོན་དངུལ་བསྡོམས་སྒོར་ཁྲི་10.36གཡོ་ལེན་བྱས་པ་རེད། ཕུང་ཡོན་གྱིས་དངུལ་དེ་དག་དང་དེ་བཞིན་སྤྱི་ཚོགས་ཀྱི་ཞལ་འདེབས་དངུལ་སོགས་ཡོང་འབབ་གཞན་དག་བསྡོམས་སྒོར་ཁྲི་17.43སྒྲིག་འགལ་ངང་ཕོགས་སྣོན་ཁ་གསབ་དང་འབྲེལ་ཡོད་མི་སྣའི་མཛེས་ལྗོངས་ཁུལ་དུ་སྤྲོ་གསེང་ཡུལ་སྐོར་ལ་བཏང་བ་རེད། དེས་མ་ཚད། ཕུང་ཡོན་ལ་ད་དུང་སྒྲིག་འགལ་གྱི་གནད་དོན་གཞན་དག་ཀྱང་ཡོད་པ་རེད། 2020ལོའི་ཟླ་11པར། ཕུང་ཡོན་ལ་ཏང་ནང་ཁུལ་དུ་ལྟ་ཞིབ་ལོ་གཉིས་བྱ་རྒྱུ་དང་སྲིད་དོན་གནས་དབྱུང་གི་ཆད་པ་ཕོག་པ་དང་། བློ་བཟང་གཡུ་སྒྲོན་ལ་ཏང་ནང་ཁུལ་དུ་ཐ་སྒྲིག་བསྒྲགས་པའི་ཆད་པ་ཕོག་ཅིང་། སྒྲིག་འགལ་གྱི་དངུལ་ཚང་མ་གཞུང་བཞེས་བཏང་བ་རེད།
རྩོམ་སྒྲིག་པ། བདེ་སྒྲོལ།