ལྷ་ས་གྲོང་ཁྱེར་གྱིས་ཁྲིམས་འགལ་གྱི་བརྡ་ཆར་བཅོས་སྒྲིག་བྱ་རྒྱུ་ཡིན་པ།
བརྡ་ཆའི་ཁྲོམ་རར་ལྟ་འདོམས་བྱེད་ཤུགས་སྔར་བས་ཆེ་རུ་བཏང་ནས་བརྡ་ཆ་རྫུས་མ་དང་ཁྲིམས་འགལ་གྱི་བརྡ་ཆར་རྡུང་རྡེག་ཚ་ནན་གཏོང་ཆེད། ཉེ་ཆར། ལྷ་ས་གྲོང་ཁྱེར་ཁྲོམ་ར་ལྟ་འདོམས་ཅུས་ཀྱིས་བརྡ་ཆ་རྫུས་མ་དང་ཁྲིམས་འགལ་གྱི་བརྡ་ཆར་བཅོས་སྒྲིག་བྱེད་པའི་མཉམ་འབྲེལ་གྲོས་ཚོགས་ཚོགས་པ་རེད།
          ཤེས་རྟོགས་བྱུང་བར་གཞིགས་ན། ལྷ་ས་གྲོང་ཁྱེར་ཁྲོམ་ར་ལྟ་འདོམས་ཅུས་ཀྱིས“དྲ་སྦྲེལ＋བརྡ་ཆ་ལྟ་འདོམས”ཀྱི་བྱ་ཐབས་སྤྱད་དེ་བརྡ་ཆའི་ལྟ་ཞིབ་ཚད་ལེན་ལམ་ལུགས་འཐུས་སྒོ་ཚང་དུ་བཏང་ནས་ལྟ་ཞིབ་ཚད་ལེན་གྱི་རྣམ་གྲངས་ཁ་གསལ་རིམ་དབྱེ་བྱེད་པ་དང་། རང་སོ་སོའི་ལྟ་ཞིབ་ཚད་ལེན་གྱི་འགན་འཁྲི་ཁ་གསལ་བཟོ་རྒྱུ་ཡིན་པ་རེད། དེ་དང་ཆབས་ཅིག་དམངས་ཀྱིས་བྱ་གཞག་སྐྲུན་པ་དང་། ཀུན་གྱིས་གསར་གཏོད་བྱེད་པར་གཞི་ཚུགས་ནས་བརྡ་ཆའི་ལས་རིགས་གཅིག་སྡུད་འཕེལ་རྒྱས་ལ་སྔར་བས་སྐུལ་འདེད་གཏོང་བ་དང་། སྤྱི་ཕན་བརྡ་ཆར་མཛུབ་ཁྲིད་ཡོངས་བསྒྲགས་ཀྱི་ལས་དོན་རྒྱུན་མཐུད་ཡག་པོ་སྒྲུབ་པ། སྤྱི་ཕན་བརྡ་ཆས་གནད་སྨིན་དབུལ་སྒྲོལ་ལ་རོགས་རམ་བྱེད་རྒྱུ་འཚོལ་ཞིབ་བྱེད་པ་བཅས་བྱེད་དགོས། སྨན་བཅོས་དང་། སྨན་རྫས། འཕྲོད་སྦྱོར་བཟའ་བཅའ། ས་ཁང་བདག་ཁོངས། དངུལ་རྩའི་མ་འཇོག་དངུལ་དོན་དོ་དམ་སོགས་མི་དམངས་མང་ཚོགས་ཀྱི་བདེ་ཐང་དང་རྒྱུ་ནོར་བདེ་འཇགས་དང་འབྲེལ་བ་ཡོད་པའི་གཙོ་གནད་ཁྱབ་ཁོངས་ལ་དམིགས་ནས་གྱོད་གཞི་ཞིབ་བཤེར་ཐག་གཅོད་བྱེད་ཤུགས་ཆེ་རུ་གཏོང་བ་དང་། བརྡ་ཆར་ལྟ་ཞིབ་ཚད་ལེན་བྱས་པའི་གྲངས་གཞིར་དབྱེ་ཞིབ་དང་ཞིབ་འཇུག་བརྡར་གཅོད་བྱེད་ཤུགས་ཆེ་རུ་གཏོང་བ། ཁྲིམས་འགལ་བརྡ་ཆའི་དཔེ་མཚོན་གྱོད་གཞི་དམར་རྗེན་དུ་འདོན་པ་བཅས་བྱ་རྒྱུ་རེད།
རྩོམ་སྒྲིག་པ། བདེ་སྒྲོལ།