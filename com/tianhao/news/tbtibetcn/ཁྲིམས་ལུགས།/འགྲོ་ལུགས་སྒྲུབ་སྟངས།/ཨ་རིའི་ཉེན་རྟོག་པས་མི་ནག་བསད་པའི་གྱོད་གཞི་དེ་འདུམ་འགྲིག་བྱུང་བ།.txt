ཨ་རིའི་ཉེན་རྟོག་པས་མི་ནག་བསད་པའི་གྱོད་གཞི་དེ་འདུམ་འགྲིག་བྱུང་བ།
ཨ་རིའི་ཉེན་རྟོག་པས“པུས་མོས་སྐེ་མནན་”ནས་ཁྲིམས་ལག་བསྟར་བྱས་པས་ཨ་ཧྥེ་རི་ཁའི་མི་རྒྱུད་ཀྱི་སྐྱེས་པ་ཆའོ་ཀྲི་ཕུའུ་ལུའོ་དབྱི་ཏེ་བསད་པའི་གྱོད་གཞི་དེ། ཚེས་12ཉིན་ཕུའུ་ལུའོ་དབྱི་ཏེའི་ནང་མི་དང་མིང་ཉི་སུའུ་ཏ་མངའ་སྡེ་མིང་ཉི་ཨ་པོ་ལི་སི་གྲོང་ཁྱེར་སྲིད་གཞུང་གཉིས་ཀྱིས་འདུམ་འགྲིག་བྱས་ཡོད་ཅིང་། ཕུའུ་ལུའོ་དབྱི་ཏེའི་ནང་མིར་ཨ་སྒོར་བྱེ་བ2.7ཀྱིས་གུན་གསབ་སྤྲད་ཡོད་པ་རེད།
            མིང་ཉི་ཨ་པོ་ལི་སིའི་གྲོང་སྤྱི་སོགས་དཔོན་རིགས་དང་ཕུའུ་ལུའོ་དབྱི་ཏེ་ཡི་ནང་མི་བཅས་ཉིན་དེའི་གསར་འགྱུར་ཡོངས་བསྒྲགས་ཚོགས་འདུར་ཞུགས་ནས་གནས་ཚུལ་དེ་ཁྱབ་བསྒྲགས་བྱས་ཡོད། ཕུའུ་ལུའོ་དབྱི་ཏེའི་ཁྱིམ་མིའི་ཁྲིམས་རྩོད་པ་པེན་ཅེ་མིང་·ཁེ་ལུན་ཕུའུ་ཡིས་དེ་ནི་ད་སྔ་ཨ་རིའི་རྐྱེན་ལམ་དུ་ཤོར་བའི་གྱོད་གཞི་ཀུན་གྱི་ཁྲོད་ཀྱི་འདྲི་གཅོད་མ་བྱས་གོང་གི་འདུམ་འགྲིག་དངུལ་གྲངས་མཐོ་ཤོས་དེ་རེད་ཅེས་བརྗོད་འདུག
            ཁེ་ལུན་ཕུའུ་ཡི་བཤད་ཚུལ་ལྟར་ན། འདུམ་འགྲིག་གི་གསབ་དངུལ་འབོར་ཆེན་དེས་ཉེན་རྟོག་པས་མི་རྒྱུད་ནག་པོ་གསོད་པ་ནི“ད་ནས་བཟུང་སྐྱོན་མེད་པའི་དོན་དག་ཆུང་ཆུང་ཞིག་དང་མཇུག་འབྲས་མེད་པའི”དོན་རྐྱེན་གླེང་རིན་མེད་པ་ཞིག་མིན་པ་མཚོན་གྱི་ཡོད་པ་རེད།
            ཟླ་3ཚེས་9ཉིན་ཨ་རིའི་མིང་ཉི་སུའུ་ཏ་མངའ་སྡེ་ཧེང་ནེ་ཕིང་རྫོང་ཕུའུ་ལུའོ་དབྱི་ཏེ་གྱོད་གཞི་ཞིབ་གཅོད་ཀྱི་འགན་ཁུར་ཡོད་པའི་ཁྲིམས་ཁང་གི་མཐའ་འཁོར་དུ། རྔམ་སྟོན་བྱེད་མཁན་དག་གིས“ཕུའུ་ལུའོ་དབྱི་ཏེར་དྲང་བདེན་དགོས”ཞེས་པའི་སྦྱར་ཡིག་ཁྱེར་ནས་རྒོལ་གཏམ་གཏོང་བའི་བྱེད་སྒོར་ཞུགས་ཡོད།
            ཕུའུ་ལུའོ་དབྱི་ཏེའི་གཉེན་ཉེའི་འཐུས་མི་པུའུ་ལི་·ཕུའུ་ལུའོ་དབྱི་ཏེས་ཡོངས་བསྒྲགས་ཚོགས་འདུའི་ཐོག་ཏུ་ང་ཚོའི་སེམས་པ་ཤི་ཟིན། ཡིན་ནའང་ཕུའུ་ལུའོ་དབྱི་ཏེས་འཛམ་གླིང་ལ་ཇི་ལྟར་བྱས་ནས་འཚོ་དགོས་ཚུལ་བསྟན་ཡོད་པ་དེ་ང་ཚོས་ཤེས་ཀྱི་ཡོད་ཅེས་བཤད་ཡོད།
            2020ལོའི་ཟླ་5ཚེས་25ཉིན་མིང་ཉི་ཨ་པོ་ལི་སི་གྲོང་ཁྱེར་གྱི་ཉེན་རྟོག་པ་ཏེ་ལེ་ཁེ·ཤའོ་ཝན་གྱིས་ཕུའུ་ལུའོ་དབྱི་ཏེའི་སྐེ་པུས་མོས་མནན་ནས་སྐར་མ་9ཙམ་ཕྱིན་པ་ན། ཕུའུ་ལུའོ་དབྱི་ཏེ་རྐྱེན་ལམ་དུ་ཤོར་བ་དང་སྐབས་དེར་ཕུའུ་ལུའོ་དབྱི་ཏེའི་ལོ་46ཡིན།
            དོན་རྐྱེན་དེས་ཨ་རིའི་ས་ཆ་མང་པོར་རིགས་རྒྱུད་མཐོང་ཆུང་ལ་ངོ་རྒོལ་དང་དྲག་ཤུགས་ལ་བརྟེན་ནས་ཁྲིམས་ལག་བསྟར་བྱེད་པར་ངོ་རྒོལ་རྔམ་སྟོན་གྱི་ལས་འགུལ་ལངས་ཤིང་། དོན་རྐྱེན་དེ་དང་འབྲེལ་བའི་ཤའོ་ཝན་དང་དེ་མིན་གྱི་ཉེན་རྟོག་པ་གསུམ་ཉེན་རྟོག་ཅུད་ཀྱིས་ཕྱིར་འབུད་བྱས་ཡོད།
           ཟླ་3པའི་ཚེས་9ཉིན། ཨ་མེ་རི་ཁའི་མིང་ཉི་སུའུ་ཏ་མངའ་སྡེ་ཧེང་ནེ་ཕིང་རྫོང་གི་ཕུའུ་ལུའོ་དབྱི་ཏེའི་གྱོད་དོན་ཞིབ་གཅོད་ཀྱི་འགན་ཁུར་ཡོད་པའི་ཁྲིམས་ཁང་གི་མཐའ་འཁོར་དུ། རྒྱལ་དམངས་ཉེན་སྲུང་རུ་ཁག་གིས་གཞུང་ལམ་སོགས་བཀག་སྡོམ་བྱས་ཏེ་བདེ་སྲུང་ཚགས་དམ་བྱས་ཡོད་ཅིང་། མང་ཚོགས་མང་པོ་ཁྲིམས་ཁང་གི་ཕྱི་རུ་འཛོམས་ནས་ཕུའུ་ལུའོ་དབྱི་ཏེའི་དོན་རྐྱེན་དྲང་བདེན་གྱིས་སྐྱོང་དགོས་པའི་རེ་བ་བཏོན། ས་གནས་དེ་གའི་སྲིད་གཞུང་གིས་ཁྲིམས་ཁང་ཉེ་འཁོར་གྱི་ཉེན་ཟོན་ལ་ཤུགས་སྣོན་བརྒྱབ་ནས་གདོང་ཐུག་ཡོང་བར་སྔོན་འགོག་བྱས་ཡོད།
           ཕུའུ་ལུའོ་དབྱི་ཏེའི་གཉེན་ཉེས་ན་ནིང་མིང་ཉི་ཨ་པོ་ལི་སི་གྲོང་ཁྱེར་སྲིད་གཞུང་དང་འབྲེལ་ཡོད་ཉེན་རྟོག་པ་4་ཞུ་གཏུག་བརྒྱབ་ཡོད།
           ཤའོ་ཝན་ཞུ་གཏུག་གི་གྱོད་གཞི་དེའི་ཁྲིམས་ར་མ་འཚོག་གོང་གི་མཉམ་ཞུགས་གྱོད་ཞིབ་ལྷན་ཚོགས་ཟླ་འདིའི་ཚེས་8ཉིན་འགོ་རྩོམ་ཆོག་མོད། འོན་ཀྱང་ཕྱོགས་སོ་སོས་རིམ་པ་གསུམ་པའི་མི་བསད་པའི་ཉེས་མིང་ཞིག་ཁ་སྣོན་རྒྱག་དགོས་མིན་ཐད་གྲོས་ཁ་མ་མཐུན་པས་ནར་འགྱངས་བྱས་པ་རེད། མཉམ་ཞུགས་གྱོད་ཞིབ་ལྷན་ཚོགས་ལ་མི་12གདམ་རྒྱུ་ཡིན་པ་དང་། དེའི་བརྒྱུད་རིམ་ལ་ཉུང་མཐར་ཡང་གཟའ་འཁོར་གསུམ་དགོས་ཀྱི་ཡོད། ཁྲིམས་ར་འཚོགས་ནས་གསལ་བཤད་བྱ་རྒྱུ་དེ་སྔོན་དཔག་ལྟར་ན་ཚེས་29ཉིན་ནས་འགོ་ཚུགས་རྒྱུ་རེད།
           ན་ནིང་ཟླ་10པར་ཞའོ་ཝན་གྱིས་ཁག་ཐེག་མ་དངུལ་སྤྲད་རྗེས་བཙོན་གྲོལ་བཏང་བ་དང་། ཟླ་འདིའི་ཚེས་8ཉིན་ཁོང་ཁྲིམས་རར་སླེབས་སྐབས། མང་ཚོགས་བརྒྱ་ཕྲག་མང་པོ་ཁྲིམས་ཁང་གི་ཕྱི་རོལ་དུ་འཛོམས་ཤིང་མི་མི་ཉུང་བ་ཞིག་གིས“ཆའོ་ཀྲི་ཕུའུ་ལུའོ་དབྱི་ཏེ་ལ་དྲང་བདེན་དགོས”ཞེས་པའི་སྦྱར་ཡིག་བཟུང་ཡོད།
           དེ་མིན་གྱི་འབྲེལ་ཡོད་ཉེན་རྟོག་པ་གསུམ་ལ་ད་ལོའི་འཕྱི་ཙམ་ལ་འདྲི་གཅོད་བྱ་རྒྱུ་རེད།
རྩོམ་སྒྲིག་པ། བདེ་སྒྲོལ།