སྦྲུམ་མ་དེར་བརྒྱལ་གཟེར་རྒྱག་སྐབས་མི་དམངས་ཉེན་རྟོག་པས……
ཟླ་7ཚེས་22ཉིན་གྱི་ཕྱི་དྲོའི་ཆུ་ཚོད་16ཡོལ་ཙམ་ལ། ལྷ་ས་གྲོང་ཁྱེར་སྤྱི་བདེ་ཅུས་ཁྲེང་ཀོན་སྤྱི་བདེ་ཡན་ལག་ཅུས་ཀུན་བདེ་གླིང་མངགས་གཏོང་ཁང་གི་མི་དམངས་ཉེན་རྟོག་པ་མིག་དམར་དོན་གྲུབ་དང་འཆི་མེད་རྡོ་རྗེ་སྐོར་ཞིབ་བྱེད་སྐབས། བོད་རང་སྐྱོང་ལྗོངས་མི་དམངས་ཚོགས་ཁང་ཉེ་འགྲམ་གྱི་འཕྲུལ་སྒུལ་མིན་པའི་འཁོར་རིགས་འགྲོ་ལམ་གྱི་ཟུར་ཞིག་ཏུ་བུད་མེད་ཅིག་རྩ་རེངས་ནས་འདར་བཞིན་ཡོད་པ་དང་། ངོ་གདོང་ཐལ་མདོག་ཏུ་གྱུར་ཞིང་ཁ་ནས་ལྦུ་བ་དཀར་པོ་དོན་བཞིན་ཡོད་པ་མཐོང་བས། ཉེན་རྟོག་པ་གཉིས་ཀྱིས་མགྱོགས་མྱུར་དེ་གར་ཕྱིན་ཏེ་གནས་ཚུལ་གང་ཞིག་ཐོན་མིན་ལ་ལྟ་ཞིབ་བྱས། 
            ལས་ཀའི་ཉམས་མྱོང་ལྟར་ན། མི་དམངས་ཉེན་རྟོག་པས་དེ་ནི་བརྒྱལ་གཟེར་བརྒྱབ་པ་ཞིག་ཡིན་པ་གཏན་འཁེལ་བྱས། བདེ་འཇགས་འགན་ལེན་བྱེད་པའི་རྨང་གཞིའི་འོག མི་དམངས་ཉེན་རྟོག་པ་གཉིས་ཀྱིས་དེ་གར་སྐད་བཏང་བའི་ལས་རོགས་ཀྱི་རམ་འདེགས་བརྒྱུད། སྦྲུམ་མ་དེ་མི་ཉུང་བའི་ས་ཆར་དབོར་བ་མ་ཟད། དབུགས་འབྱིན་རྔུབ་ལ་འགོག་རྐྱེན་མི་ཡོང་ཆེད་ཁོ་མོ་ས་སྟེང་དུ་བསྙལ་ནས་ཁ་ནང་གི་མཆིལ་མ་སོགས་ཕྱིར་འབུད་ཐབས་བྱས་པ་དང་། དུས་མཚུངས་རླུང་གཡབ་ལ་བརྟེན་ནས་ཚ་བ་གཅོག་ཐབས་བྱས་པ་རེད། 
            “སྐབས་དེར་ང་ཚོས་དུས་ཐོག་ཏུ་རུ་དཔོན་བློ་བཟང་ལ་གནས་ཚུལ་སྙན་སེང་ཞུས་པ་མ་ཟད། མྱུར་སྐྱོབ་ཀྱི་བྱ་ཐབས་འཕྲལ་མར་སྤེལ་རྐྱེན་བུད་མེད་དེའི་དྲན་པ་རིམ་བཞིན་གསོས་ནས་ཉེན་ཁའི་གནས་ལས་གྲོལ་སོང་། དེ་རྗེས་བུད་མེད་དེ་བོད་རང་སྐྱོང་ལྗོངས་མི་དམངས་སྨན་ཁང་དུ་མུ་མཐུད་བརྟག་དཔྱད་དང་སྨན་བཅོས་བྱེད་དུ་བསྐྱལ་བ་ཡིན”ཞེས་ལྷ་ས་གྲོང་ཁྱེར་སྤྱི་བདེ་ཅུས་ཁྲེང་ཀོན་སྤྱི་བདེ་ཡན་ལག་ཅུས་ཀུན་བདེ་གླིང་མངགས་གཏོང་ཁང་ལྷ་ཀླུ་ཚོགས་ཆུང་གསུམ་པའི་ཉེན་དོན་ས་ཚིགས་ཀྱི་མིག་དམར་དོན་གྲུབ་ཀྱིས་ཕྱིར་དྲན་བྱེད་བཞིན་བཤད། 
            ས་ཡུལ་དངོས་ལ་ཐག་གཅོད་བྱས་ཚར་རྗེས། མི་དམངས་ཉེན་རྟོག་པ་ས་ཆ་དེ་ནས་ཁ་བྲལ་ཏེ་རང་ཉིད་ཀྱི་ལས་གནས་ཐོག་ཕྱིར་ལོག་པ་རེད། མ་གཞི་གནས་ཚུལ་དེ་ཐོན་པའི་དུས་ཚོད་ཐུང་ཡང་ཀུན་བདེ་གླིང་མངགས་གཏོང་ཁང་གི་མི་དམངས་ཉེན་རྟོག་པའི་བྱ་སྤྱོད་ལ་དེ་གར་ཡོད་པའི་མང་ཚོགས་ཚོའི་བསྔགས་བརྗོད་ཐོབ་ཡོད། ཤེས་རྟོགས་བྱུང་བར་གཞིགས་ན། ཚེས་23ཉིན་བུད་མེད་དེའི་གཟུགས་པོར་སྐྱོན་ཆེ་བ་མེད་པས་སྨན་ཁང་ནས་དོན་ཡོད་པ་རེད།
རྩོམ་སྒྲིག་པ། བདེ་སྒྲོལ།