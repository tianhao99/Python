ལས་བྱེད་པ་ཞིག་ཏང་གི་སྐྱིད་སྡུག་དང་ལས་གནས་ནས་ཕྱིར་འབུད་བྱས་འདུག
ཉིན་ཤས་གོང་། བོད་རང་སྐྱོང་ལྗོངས་སྒྲིག་ཨུད་ལྟ་ཞིབ་ཨུ་ལྷན་གྱིས་རང་སྐྱོང་ལྗོངས་འགྲིམ་འགྲུལ་སྐྱེལ་འདྲེན་ཐིང་གི་དེ་སྔའི་ཏང་ཨུད་ཀྱི་ཨུ་ཡོན། ཐིང་ཀྲང་གཞོན་པ་ཝང་ཅིན་ཧོ་ཡིས་སྒྲིག་ཁྲིམས་དང་བཅའ་ཁྲིམས་ལས་ཚབས་ཆེན་འགལ་བའི་གནད་དོན་ལ། གྱོད་ཐོ་བཀོད་ནས་ཞིབ་བཤེར་དང་བརྟག་དཔྱད་བྱས་པ་རེད། 
          བརྟག་དཔྱད་བྱས་པ་བརྒྱུད། ཏང་ཡོན་དང་། འགོ་ཁྲིད། ལས་བྱེད་པ་བཅས་ཡིན་པའི་ཝང་ཅིན་ཧོས། ཕུགས་བསམ་དང་དད་སེམས་མེད་པ་དང་། ཏང་ལ་ལྷག་བསམ་རྣམ་དག་མེད་པ། ཁ་ཞེ་མི་མཐུན་པ། མགོ་གཉིས་པའི་ལས་ཀ་བྱས་པ་དང་། རྩ་འཛུགས་ཀྱི་ཞིབ་བཤེར་དང་ལེན་མ་བྱས་པར་དཔང་རྟགས་གཞན་སྒྱུར་དང་སྦས་སྐུང་བྱས་པ། དོ་དམ་ཞབས་ཞུ་བྱ་ཡུལ་གྱིས་སྤྲད་པའི་ལག་རྟགས་དང་འབུལ་རྟེན་ལེན་པ་དང་གཞུང་གི་ཁང་པ་མང་པོ་བཟུང་བ། སྒེར་གྱི་འབྲེལ་ཡོད་གནད་དོན་སྦ་གསང་བྱས་པའི་ཁར་གྲོང་སྡོད་བྱེད་རིང་ལས་གནས་ནས་རང་དགར་ཁ་འབྲལ་བ། རྒྱལ་ཁབ་ཀྱི་གསང་བ་ཕྱིར་གྱར་བ། ཁྲིམས་འགལ་ངང་རྫས་མདེལ་ཉར་བ། གོ་གནས་ཀྱི་སྟབས་བདེ་སྤྱད་དེ་རྣམ་གྲངས་འགན་གཙང་ལེན་པ་དང་ལས་གྲྭའི་ཚད་འཇལ་སོགས་ཐད་གཞན་ལ་རོགས་རམ་བྱས་ཤིང་ཁོང་ཚོས་སྤྲད་པའི་རྒྱུ་དངོས་མང་པོ་བླངས་ཡོད་པ་རེད། 
          ཝང་ཅིན་ཧོ་ཡིས་ཏང་གི་ཆབ་སྲིད་ཀྱི་སྒྲིག་ཁྲིམས་དང་། ཀྲུང་དབྱང་གི་གཏན་འབེབས་དོན་ཚན་བརྒྱད་ཀྱི་དགོངས་དོན། རྩ་འཛུགས་ཀྱི་སྒྲིག་ཁྲིམས། སྤྱོད་གཙང་གི་སྒྲིག་ཁྲིམས། ལས་ཀའི་སྒྲིག་ཁྲིམས། འཚོ་བའི་སྒྲིག་ཁྲིམས་བཅས་ལས་ཚབས་ཆེན་འགལ་བ་དང་འབྲེལ། རྔན་པ་ལེན་པ་དང་ཁྲིམས་འགལ་ངང་རྫས་མདེལ་ཉར་བའི་ཉེས་པ་བསགས་པའི་དོགས་གཞི་ཡོད་པ་མ་ཟད། ད་དུང་ཏང་གི་ཚོགས་ཆེན་བཅོ་བརྒྱད་པ་འཚོགས་ཚུན། མཚམས་དང་ཚོད་མེད་པ་དང་། གནས་ཚུལ་ཚབས་ཆེན་ཡིན་པ། ངོ་བོ་མ་རབས་ཐ་ཤལ་བཅས་ཡིན་པས་ཐག་གཅོད་ནན་པོ་བྱེད་རྒྱུ།《ཀྲུང་གོ་གུང་ཁྲན་ཏང་གི་སྒྲིག་ཁྲིམས་ཆད་གཅོད་སྲོལ་ཡིག》དང《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ལྟ་ཞིབ་བཅའ་ཁྲིམས》སོགས་ཀྱི་འབྲེལ་ཡོད་གཏན་འབེབས་གཞིར་བཟུང་། རང་སྐྱོང་ལྗོངས་སྒྲིག་ཨུད་རྒྱུན་ལས་ཨུ་ལྷན་གྱི་ཚོགས་འདུའི་ཐོག་ཞིབ་འཇུག་བྱས་ནས། རང་སྐྱོང་ལྗོངས་ཏང་ཨུད་ལ་ཆོག་མཆན་གནང་རྒྱུའི་དགོངས་སྐོར་ཞུས་པ་བརྒྱུད། རང་སྐྱོང་ལྗོངས་སྒྲིག་ཨུད་ཀྱིས་ཝང་ཅིན་ཧོ་ཏང་གི་སྐྱིད་སྡུག་ནས་ཕྱིར་འབུད་བྱེད་རྒྱུའི་ཆད་པ་བཅད་པ་དང་། བོད་རང་སྐྱོང་ལྗོངས་ལྟ་ཞིབ་ཨུ་ལྷན་གྱིས་ཝང་ཅིན་ཧོ་གཞུང་གི་ལས་གནས་ནས་ཕྱིར་འབུད་བྱེད་རྒྱུའི་ཆད་པ་བཅད་པ། ཁོ་པོའི་ཁྲིམས་འགལ་ཐོབ་ཆ་གཞུང་བཞེས་གཏོང་རྒྱུ་མ་ཟད། ཉེས་པ་བསགས་པའི་དོགས་ཡོད་གནད་དོན་ཞིབ་དཔྱོད་ལས་ཁུངས་ལ་རྩིས་སྤྲད་དེ་ཁྲིམས་ལྟར་ཞིབ་བཤེར་ཞུ་གཏུག་བྱ་རྒྱུ་རེད།