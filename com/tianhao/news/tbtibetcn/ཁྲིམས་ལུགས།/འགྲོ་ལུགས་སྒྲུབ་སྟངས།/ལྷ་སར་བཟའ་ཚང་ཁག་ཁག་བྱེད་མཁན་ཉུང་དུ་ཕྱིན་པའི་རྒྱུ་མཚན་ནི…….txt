ལྷ་སར་བཟའ་ཚང་ཁག་ཁག་བྱེད་མཁན་ཉུང་དུ་ཕྱིན་པའི་རྒྱུ་མཚན་ནི……
2021ལོའི་ཟླ་1ཚེས་1ཉིན་ནས་བཟུང་། 《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་དམངས་དོན་ཁྲིམས་གཞུང》དངོས་སུ་ལག་བསྟར་བྱས་རྗེས། གཉེན་སྒྲིག་ཐོ་འགོད་ནང“བཟའ་ཚང་ཁག་ཁག་མ་བྱས་གོང་གི་བསམ་བློ་གཏོང་བའི་དུས་ཚོད”ཅེས་པའི་ཁྲིམས་གཏན་གྱི་གོ་རིམ་ཞིག་གསར་དུ་བསྣན་ཡོད། སྲིད་ཇུས་དེ་ལག་ལེན་བསྟར་ནས་ད་བར་ཉིན་བརྒྱ་ལྷག་ཙམ་སོང་རྗེས། ཟླ་4ཚེས་20ཉིན་གསར་འགོད་པས་བོད་རང་སྐྱོང་ལྗོངས་དམངས་སྲིད་ཐིང་ནས་ཤེས་རྟོགས་བྱས་པར་གཞིགས་ན། མིག་སྔའི་བར། ལྗོངས་ཡོངས་སུ་2021ལོའི་དུས་ཚིགས་དང་པོར་བཟའ་ཚང་ཁག་ཁག་བྱེད་པའི་རེ་ཞུ་སྐྱེལ་མཁན་ཁྱོན་ཁྱོ་ཤུག1532ཟིན་པའི་ནང་དངོས་སུ་ཁག་ཁག་བྱེད་མཁན་ཁྱོ་ཤུག680ཟིན་པ་དེ་2019ལོ་དང་བསྡུར་ན120%དང་། 2020དང་བསྡུར་ན65%བར་ཆག་ནས་བཟའ་ཚང་ཁག་ཁག་བྱེད་མཁན་ཉུང་དུ་ཕྱིན་ཡོད། གྲངས་གཞིར་བལྟས་ན། “བཟའ་ཚང་ཁག་ཁག་མ་བྱས་གོང་གི་བསམ་བློ་གཏོང་བའི་དུས་ཚོད”ཀྱིས་ཕན་འབྲས་བཟང་པོ་ཐོན་ཡོད་པ་རེད།
           ཤེས་རྟོགས་བྱུང་བར་གཞིགས་ན། དམངས་སྲིད་སྡེ་ཚན་དུ་གྲོས་མཐུན་བཞག་ནས་ཁག་ཁག་བྱེད་མཁན་ཁྱོ་ཤུག་ཚོས་ངེས་པར་དུ་རེ་ཞུ་དང་། བདག་སྤྲོད། བསམ་བློ་གཏོང་བའི་དུས་ཚོད། ཞིབ་བཤེར། ཐོ་འགོད（ལག་ཁྱེར་སྤྲོད་པ）བཅས་གོ་རིམ་ལྔ་བརྒྱུད་དགོས། “བཟའ་ཚང་ཁག་ཁག་མ་བྱས་གོང་གི་བསམ་བློ་གཏོང་བའི་དུས་ཚོད”ཡོལ་རྗེས་ཀྱི་ཉིན་30ཡི་ནང་ཚུན་དུ་ཕྱོགས་གཉིས་ཀས་གཉེན་སྒྲིག་ཐོ་འགོད་ལས་ཁུངས་སུ་ཐོ་འགོད་དང་བཟའ་ཚང་ཁག་ཁག་གི་ལག་ཁྱེར་ལེན་པར་སྐྱོད་དགོས། དུས་ཚོད་དེ་ལས་ཡོལ་ཚེ་ཁག་ཁག་བྱེད་པའི་རེ་ཞུ་ཕྱིར་འཐེན་བྱས་པར་བརྩི་རྒྱུ་དང་། བཟའ་ཚང་ཁག་ཁག་མ་བྱས་གོང་གི་དུས་ཡུན་ཉིན་སུམ་ཅུའི་ནང་། གལ་ཏེ་ཕྱོགས་གཅིག་གིས་བཟའ་ཚང་ཁག་ཁག་གི་རེ་ཞུ་ཕྱིར་འཐེན་བྱས་ཚེ། ཁག་ཁག་བྱེད་ཐུབ་ཀྱི་མེད།
           དོ་སྣང་བྱེད་དགོས་པ་ཞིག་ལ། “བཟའ་ཚང་ཁག་ཁག་མ་བྱས་གོང་གི་བསམ་བློ་གཏོང་བའི་དུས་ཚོད”དེ་གྲོས་མཐུན་བཞག་ནས་ཁག་ཁག་བྱེད་མཁན་ཁོ་ནར་སྤྱོད་པ་ལས། ཁྲིམས་ལ་གཏུགས་ནས་བཟའ་ཚང་ཁག་ཁག་བྱེད་མཁན་ཚོར་སྤྱོད་ཀྱི་མེད། གལ་ཏེ་ཁྲིམས་ལ་གཏུགས་དགོས་བྱུང་ཚེ། ཐད་ཀར་ས་གནས་དེ་གའི་མི་དམངས་ཁྲིམས་ཁང་ལ་ཞུ་གཏུག་བྱེད་དགོས། ལྷག་པར་དུ་ཁྱིམ་ཚང་གི་གཏུམ་སྤྱོད་དང་ཕྱོགས་གཅིག་གིས་གཡུགས་བཞག་པའི་གནས་ཚུལ་འཕྲད་ཚེ། ཁྲིམས་ལུགས་ལ་བརྟེན་ནས་རང་ཉིད་ཀྱི་ཁྲིམས་མཐུན་ཁེ་དབང་སྲུང་དགོས།   
རྩོམ་སྒྲིག་པ། བདེ་སྒྲོལ།