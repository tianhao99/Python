སྒོར་དུང་ཕྱུར་1.8ཟིན་པའི་ཁ་བསླུས་གྱོད་གཞི་ཆེན་པོ་རྩད་ཆོད་པ།
ད་ལོའི་སྤྱི་ཟླ་5པ་ནས་ད་བར། ཧེ་ལུང་ཅང་ཞིང་ཆེན་སྤྱི་བདེ་ཐིང་ཉེས་དོན་མྱུལ་ཞིབ་སྤྱི་ཁྱབ་རུ་ཁག་གིས་ཧའར་པིན་དང་སུའེ་ཧྭ་ས་ཆ་གཉིས་ཀྱི་སྤྱི་བདེ་ལས་ཁུངས་ཀྱི་སྣེ་ཁྲིད་དེ་རྒྱལ་ཡོངས་ཀྱི་ས་ཆ་མང་པོར་ཕྱི་རྒྱལ་གྱི་ཉེས་གསོག་ཚོགས་པས་བཀོད་འདོམས་བྱས་པའི་རྒྱལ་ཁོངས་ལས་སྒྲོལ་བའི་བཙོག་དངུལ་གཙང་སྒྱུར་དང་འབྲེལ་བ་ཡོད་པའི་ཉེས་གསོག་ཚོགས་པ་ཆེན་པོ་ཞིག་མེད་པར་བཟོས་ཡོད། མིག་སྔའི་བར། དོགས་ཡོད་ཉེས་ཅན་པ་166འཛིན་བཟུང་དང་གྱོད་གཞི་དང་འབྲེལ་བ་ཡོད་པའི་དངུལ་བྱང་ཁག་600ལྷག་ཙམ་དང་ལག་ཁྱེར་ཁ་པར་300ལྷག་ཙམ། གློག་ཀླད་70ལྷག་ཙམ། གྱོད་འབྲེལ་དངུལ་སྒོར་དུང་ཕྱུར་1.8ལྷག་བཅས་ཞིབ་བཤེར་བྱུང་ཡོད།  
          ཉེན་རྟོག་ཕྱོགས་ཀྱིས་རྒྱ་ཆེའི་མང་ཚོགས་ལ་རང་ཉིད་ཀྱི་མིང་ཐོག་ནས་བཟོས་པའི་དངུལ་བྱང་ཕྱིར་ཚོང་དང་།བོགས་གཏོང་།གཞན་ལ་གཡར་བ་དང་སྤྲོད་པ་བཅས་བྱས་པ་དེ་གློག་འཕྲིན་ཁ་བསླུས་རྒྱག་པར་སྤྱད་རིགས་དང་། ཆ་འཕྲིན་དྲ་རྒྱའི་ཉེས་གསོག་བྱེད་སྤྱོད་ལ་རོགས་རམ་བྱེད་པའི་དོགས་ཡོད་བྱེད་སྤྱོད་ལ་གཏོགས་རིགས་སྤྱི་བདེ་ལས་ཁུངས་ཀྱིས་རྡུང་རྡེག་ནན་པོ་གཏོང་རྒྱུ་ཡིན་ཞིང་། མི་སྒེར་གྱི་མཚན་སྙན་ལ་བརྩི་མཐོང་བྱེད་དགོས་པ་ལས་ཁ་བསླུས་མགོ་སྐོར་གྱི་ངན་རོགས་མི་བྱེད་པའི་དྲན་སྐུལ་བྱས་འདུག 
རྩོམ་སྒྲིག་པ། བདེ་སྒྲོལ།