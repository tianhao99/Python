བོད་ལྗོངས་ཀྱིས་སྨན་ཁང་གི་ཡོན་ཀྲང་ཞིག་ཐག་གཅོད་བྱས་འདུག
སྤྱི་ལོ་2020ལོའི་ཟླ་2ཚེས་4ཉིན་བོད་རང་སྐྱོང་ལྗོངས་སྒྲིག་ཨུད་ལྟ་ཞིབ་ཨུ་ལྷན་གྱིས་ནག་ཆུ་གྲོང་ཁྱེར་སོག་རྫོང་མི་དམངས་སྨན་ཁང་གི་དེ་སྔའི་ཡོན་ཀྲང་ཀྲུང་ལིན་ཁྲུན་ལ་སྒྲིག་འགལ་ཁྲིམས་འགལ་གྱི་གནད་དོན་ཚབས་ཆེན་ཡོད་པའི་བརྡ་ཁྱབ་བཏང་བ་རེད།
          བརྟག་དཔྱད་བྱས་པ་བརྒྱུད་ཀྲུང་ལིན་ཁྲུན་གྱིས་ཀྲུང་དབྱང་གི་གཏན་འབེབས་དོན་ཚན་བརྒྱད་ཀྱི་དགོངས་དོན་དང་སྤྱོད་གཙང་གི་སྒྲིག་ཁྲིམས་ལས་འགལ་ཏེ་མི་གཞན་གྱི་ལག་རྟགས་བླངས་པ་དང་ཁེ་གཉེར་རང་བཞིན་གྱི་བྱེད་སྒོ་སྤེལ་བ། ལས་གྲྭའི་རྣམ་གྲངས་ཆོག་མཆན་མ་བཀོད་གོང་སྐྲུན་པའི་གནད་དོན་ལ་འགོ་ཁྲིད་གཙོ་བོའི་འགན་འཁྲི་ཡོད་པ་དང་། ལག་ནང་གི་དབང་ཆ་དེ་ཁེ་ཕན་དོན་གཉེར་བྱེད་པའི་ལག་ཆར་བརྩིས་པ་དང་ལས་གནས་ཐོག་གི་སྟབས་བདེ་སྤྱད་དེ་མི་གཞན་ལ་ཁེ་ཕན་དོན་གཉེར་བྱས་པ་དང་ཁྲིམས་འགལ་ངང་མི་གཞན་གྱི་སྒོར་2298561བླངས་ཡོད་པ་རེད།
          སྤྱི་ལོ་2020ལོའི་ཟླ་1ཚེས་14ཉིན་ཀྲུང་ལིན་ཁྲུན་ལ་ཏང་གི་སྐྱིད་སྡུག་ནས་ཕྱིར་འབུད་དང་སྲིད་དོན་ཕྱིར་འབུད་ཀྱི་ཆད་པ་བཅད་པ་དང་། དེའི་ཉེས་གསོག་དོགས་ཡོད་གནད་དོན་ཞིབ་དཔྱོད་ལས་ཁུངས་ལ་ཁྲིམས་ལྟར་ཞིབ་བཤེར་ཞུ་གཏུག་བྱ་རྒྱུར་རྩིས་སྤྲད་པ་དང་དེ་དང་འབྲེལ་བ་ཡོད་པའི་རྒྱུ་དངོས་རྣམས་གྱོད་གཞི་དང་མཉམ་དུ་རྩིས་སྤྲོད་བྱས་པ་རེད།