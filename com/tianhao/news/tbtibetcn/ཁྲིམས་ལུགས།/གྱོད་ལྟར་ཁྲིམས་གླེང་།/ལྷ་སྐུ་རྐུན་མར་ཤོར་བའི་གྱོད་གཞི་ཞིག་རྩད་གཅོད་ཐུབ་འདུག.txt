ལྷ་སྐུ་རྐུན་མར་ཤོར་བའི་གྱོད་གཞི་ཞིག་རྩད་གཅོད་ཐུབ་འདུག
༢༠༢༡ལོའི་ཟླ་༡ཚེས་༡༨ཉིན། སྤུ་ཧྲེང་རྫོང་སྤྱི་བདེ་ཅུས་ཀྱིས་ལྷ་སྐུ་བརྐུས་པའི་གྱོད་གཞི་ཞིག་རྩད་ཆོད་ཐུབ་ཡོད་པ་རེད།
           ༢༠༢༠ལོའི་ཟླ་༨ཚེས་༡༣ཉིན་གྱི་དགོང་མོའི་ཆུ་ཚོད་༡༠ཡས་མས་སུ། སྤུ་ཧྲེང་རྫོང་སྤྱི་བདེ་ཅུས་ལ་སྐྱིད་ཐང་གྲོང་ཚོ་ཨུ་ཡོན་ལྷན་ཁང་གི་གྲོང་མི་པད་ཆེ་གེ་མོའི་ཁྱིམ་གྱི་ལྷ་སྐུ་གཉིས་རྐུན་མར་ཤོར་བའི་ཉེན་བརྡ་འབྱོར་ཡོད་པ་དང་། སྤུ་ཧྲེང་རྫོང་སྤྱི་བདེ་ཅུས་ཏང་ཨུད་ཀྱིས་ཚད་མཐོའི་མཐོང་ཆེན་གྱིས་ཆེད་དོན་ཚོ་ཆུང་བཙུགས་ཏེ། ས་ཡུལ་དངོས་ནས་རྩད་གཅོད་བྱས་པ་སོགས་དོན་དངོས་དང་ཟུང་འབྲེལ་བྱས་ནས་གྱོད་གཞིའི་ཞིབ་གྲོས་དབྱེ་ཞིབ་ཚོགས་འདུ་ཐེངས་མང་འཚོགས་ཏེ། ཁུངས་སྣེ་ལེགས་སྒྲིག་དང་། མྱུལ་ཞིབ་བྱེད་ཕྱོགས་གསལ་པོ་བཟོས་ཏེ། དོགས་ཡོད་ཉེས་ཅན་སྤྱིའི་ཆ་ནས་གཏན་འཁེལ་བྱས་པ་རེད།
           གྱོད་གཞི་རྩད་གཅོད་བྱེད་པའི་དུས་ཚོད་ཡག་ཤོས་དེ་བེད་སྤྱོད་ཡག་པོ་བྱས་ནས། མི་དམངས་མང་ཚོགས་ཀྱི་རྒྱུ་དངོས་གྱོང་གུན་ཕོག་ཚད་དམའ་རུ་གཏོང་ཆེད། ཉེས་དོན་ཉེན་རྟོག་པ་གཙོ་བོར་བྱས་པའི་ཆེད་དོན་ཚོ་ཆུང་གི་ལས་བྱེད་བྱེད་ཉེན་རྟོག་པས་སྔ་རྗེས་སུ་ལྷ་སར་ཐེངས་གསུམ་བསྐྱོད་ནས་ལེབ་བཤེར་བྱས་པ་དང་། ལྗོངས་དང་ས་ཁུལ་རིམ་པ་གཉིས་ཀྱི་ལག་རྩལ་མྱུལ་ཞིབ་ཚན་པ་དང་། ལྷ་ས་གྲོང་ཁྱེར་སྤྱི་བདེ་ཅུས་ཉེས་དོན་མྱུལ་ཞིབ་ཉིང་ལག་རུ་ཁག་གི་ཤུགས་ཆེའི་གཞོགས་འདེགས་འོག ཆེད་དོན་ཚོ་ཆུང་གིས་མཐར་དོགས་ཡོད་ཉེས་ཅན་གྱི་ཁྱིམ་ཚང་སྡོད་གནས་དང་། སྤྱི་ཚོགས་འབྲེལ་བ། འཚོ་བའི་གོམས་གཤིས་སོགས་རྒྱུས་ལོན་ཐུབ་ཡོད་པར་མ་ཟད། རྐུན་མར་ཤོར་བའི་ལྷ་སྐུ་གང་དུ་ཡོད་མེད་ཀྱང་ཤེས་རྟོག་ཐུབ་ཡོད།
           དོགས་ཡོད་ཉེས་ཅན་དུས་ཐོག་ཏུ་འཛིན་བཟུང་བྱས་ནས། རྐུན་མར་ཤོར་བའི་ལྷ་སྐུ་དོ་བདག་གི་ལག་ཏུ་རྩིས་སྤྲོད་ཆེད། ༢༠༢༠ལོའི་ཟླ་༡ཚེས་༡༨ཉིན། སྤུ་ཧྲེང་རྫོང་སྤྱི་བདེ་ཅུས་ཏང་ཨུད་ཀྱིས་ཞིབ་འཇུག་བྱས་རྗེས། དོགས་ཡོད་ཉེས་ཅན་དངོས་སུ་འཛིན་བཟུང་བྱ་རྒྱུ་གཏན་འཁེལ་བྱས་པ་དང་། ཆེད་དོན་ཚོ་ཆུང་གི་ཁོངས་མི་ཁག་གསུམ་ལ་བགོས་ཏེ། མངའ་རིས་དང་ལྷ་སར་ཕྱོགས་ཡོངས་ནས་འཛིན་བཟུང་ལས་དོན་སྤེལ་བ་རེད།
           མཐར་༢༠༢༡ལོའི་ཟླ་༡ཚེས་༢༠ཉིན་གྱི་ཐོ་རེངས་ཆུ་ཚོད་༡གོང་། དོགས་ཡོད་ཉེས་ཅན་བཀྲ་ཆེ་གེ་མོ་འཛིན་བཟུང་བྱས་པ་དང་། རྐུན་མར་ཤོར་བར་ལྷ་སྐུ་གཉིས་ཀྱང་འདེད་ལེན་ཐུབ་ཡོད་པ་རེད།  མིག་སྔར། གྱོད་གཞི་དེ་མུ་མཐུད་གཉེར་བཞིན་ཡོད་པ་རེད།
རྩོམ་སྒྲིག་པ། བདེ་སྒྲོལ།