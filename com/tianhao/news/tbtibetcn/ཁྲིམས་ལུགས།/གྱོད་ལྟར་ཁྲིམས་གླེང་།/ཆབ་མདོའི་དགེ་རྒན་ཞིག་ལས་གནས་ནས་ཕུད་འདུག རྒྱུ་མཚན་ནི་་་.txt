ཆབ་མདོའི་དགེ་རྒན་ཞིག་ལས་གནས་ནས་ཕུད་འདུག རྒྱུ་མཚན་ནི་་་
ཉེ་ཆར། ཆབ་མདོ་གྲོང་ཁྱེར་ལྟ་ཞིབ་ཨུ་ལྷན་གྱིས་ཆབ་མདོ་གྲོང་ཁྱེར་ཚོད་ལྟའི་བུ་བཅོལ་ཁང་གི་དེ་སྔའི་རིམ་པ་གཉིས་པའི་དགེ་རྒན་ཉེ་ལི་ཧུའེ་ཡི་ཁྲིམས་འགལ་གནད་དོན་ཐད་གྱོད་ཐོ་བཀོད་ནས་བརྟག་དཔྱད་བྱས་པ་རེད། 
          ཞིབ་བཤེར་བྱས་པ་བརྒྱུད། ཉེ་ལི་ཧུའེ་ཡི་རིན་ཐང་ལྟ་བ་ཡང་མི་དག་པ་དང་། བཅའ་ཁྲིམས་ཀྱི་འདུ་ཤེས་ཞན་པ། ལས་རིགས་ཀྱི་ཀུན་སྤྱོད་ཉམས་པས་མ་ཚད། དགའ་ཕྱོགས་མ་རབས་ཐ་ཤལ་དང་དྲ་རྒྱའི་རྒྱན་འགྱེད་ལ་དབྱིངས་ཞུགས་པ། ལས་གནས་ཀྱི་སྟབས་བདེ་དང་མཐུན་རྐྱེན་སྤྱད་དེ་རང་དགར་རང་ཉིད་ལ་གླ་ཆ་འཐོལ་པ་སྤྲད་པ་དང་། གཞུང་དོན་གྱི་ལམ་གྲོན་རྫུན་ཞུ་གཡོ་ལེན་བྱེད་པ། སྤྱི་པའི་རྒྱུ་ནོར་ཁྲིམས་འགལ་ངང་ཧམ་བཟུང་སོགས་ཀྱི་བྱས་ཉེས་ཡོད་པ་རེད།
          རྒྱལ་ཁབ་ཀྱི་གཞུང་དོན་ལས་སྒྲུབ་པ་ཞིག་ཡིན་པའི་ངོས་ནས། ཉེ་ལི་ཧུའེ་ཡིས་རྒྱལ་ཁབ་ཀྱི་བཅའ་ཁྲིམས་དང་ཁྲིམས་སྲོལ་ལས་འགལ་ཏེ་ལས་གནས་ཐོག་གི་ཁྲིམས་འགལ་གྱི་ཚད་ལ་སླེབས་པ་མ་ཟད་ལྐོག་ཟ་ཉེས་གསོག་གི་དོགས་གཞི་ཡང་ཡོད། ངོ་བོ་ཚབས་ཆེ་བ་དང་ཤུགས་རྐྱེན་ངན་པ་ཐེབས་པས་ཐག་གཅོད་ནན་པོ་བྱེད་དགོས་ཀྱི་ཡོད།《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ལྟ་ཞིབ་བཅའ་ཁྲིམས》དང་།《གཞུང་དོན་ལས་སྒྲུབ་པའི་སྲིད་དོན་ཆད་གཅོད་ཀྱི་གནས་སྐབས་གཏན་འབེབས》《བྱ་གཞག་ཚན་པའི་ལས་དོན་མི་སྣར་ཆད་པ་གཅོད་པའི་གནས་སྐབས་ལག་བསྟར་གཏན་འབེབས》སོགས་འབྲེལ་ཡོད་གཏན་འབེབས་གཞིར་བཟུང་། ཆབ་མདོ་གྲོང་ཁྱེར་སྒྲིག་ཨུད་རྒྱུན་ལས་ཨུ་ལྷན་གྱི་ཚོགས་འདུའི་ཐོག་ཞིབ་འཇུག་བྱས་པ་བརྒྱུད། ཆབ་མདོ་གྲོང་ཁྱེར་ལྟ་ཞིབ་ཨུ་ལྷན་གྱིས་ཉེ་ལི་ཧུའེ་ལ་གཞུང་གི་ལས་གནས་ནས་ཕྱིར་འབུད་གཏོང་རྒྱུའི་ཉེས་ཆད་འགེལ་རྒྱུའི་གཏན་འབེབས་བྱས་པ་དང་། ཁོ་པའི་དོགས་ཡོད་ཉེས་བསགས་གནད་དོན་ཞིབ་དཔྱོད་ལས་ཁུངས་ནས་ཁྲིམས་ལྟར་ཞིབ་བཤེར་ཁྲིམས་སྦྱོར་བྱ་རྒྱུར་སྐྱེལ་སྤྲོད་བྱ་རྒྱུ་དང་། འབྲེལ་ཡོད་རྒྱུ་ནོར་ཡང་གྱོད་གཞི་དང་མཉམ་དུ་སྐྱེལ་སྤྲོད་བྱ་རྒྱུ་ཡིན་པ་རེད།
རྩོམ་སྒྲིག་པ། བདེ་སྒྲོལ།