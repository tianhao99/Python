ཡུལ་ཤུལ་དུ་སྒོར་ཁྲི་1350གཡོ་ལེན་བྱས་པའི་གྱོད་གཞི་ཞིག་ཐོན།
སྤྱི་ལོ་2021ལོའི་ཟླ་9 པའི་ཚེས་1ཉིན། མཚོ་སྔོན་ཞིང་ཆེན་ཡུལ་ཤུལ་གྲོང་ཁྱེར་སྤྱི་བདེ་ཅུད་ཉེས་དོན ཉེན་རྟོག་རུ་ཆེན་གྱིས་རྒྱལ་ཁབ་ཀྱི་སྨན་བཅོས་འགན་བཅོལ་ཐེབས་རྩ་གཡོ་ལེན་བྱེད་པའི་གྱོད་གཞི་གཉིས་རྩད་ཆོད་ཐུབ་སྟེ། དོགས་ཡོད་ཉེས་ཅན་གཉིས་འཛིན་བཟུང་བྱས་པ་རེད།
          2021ལོའི་ཟླ་3པར་ཡུལ་ཤུལ་གྲོང་ཁྱེར་སྤྱི་བདེ་ཅུད་ཉེས་དོན་ཉེན་རྟོག་རུ་ཆེན་ལ་གོང་རིམ་སྤྱི་བདེ་ལས་ཁུངས་ཀྱིས་ཐག་གཅོད་བྱ་རྒྱུར་རྩིས་སྤྲད་པའི་གྱོད་གཞི་ཞིག་འབྱོར་བ་དང་། གྱོད་གཞི་དེ་ཡུལ་ཤུལ་གྲོང་ཁྱེར་གྱི་སྨན་བཅོས་སྒྲིག་གཞི་གཉིས་ལ་རྩིས་བཤེར་དོན་ཚན་སོགས་ཀྱི་ཁྲིམས་འགལ་གནད་དོན་ཡོད་པར་དོགས་གཞི་ཡོད་པ་དང་འབྲེལ་བ་ཡོད། ཉེས་དོན་ཉེན་རྟོག་རུ་ཆེན་གྱིས་གྱོད་གཞི་དེ་རྩིས་ལེན་བྱས་རྗེས་ཚད་མཐོའི་མཐོང་ཆེན་བྱས་ཤིང་། དུས་ཐོག་ཏུ་ཉེན་རྟོག་པ་ཧྲག་སྒྲུག་བྱས་ཏེ་ཆེད་དོན་ཚོ་ཆུང་བཙུགས་པ་དང་འབྲེལ་གྱོད་གཞིའི་གནས་ཚུལ་ལ་དབྱེ་ཞིབ་བརྟག་དཔྱད་བྱེད་པའི་ལས་དོན་སྤེལ་ཡོད།
          མི་དམངས་ཉེན་རྟོག་པས་ཟླ་བ་དྲུག་ཙམ་རིང་བརྟག་དཔྱད་བྱས་ནས་དཔང་རྟགས་བཙལ་བ་བརྒྱུད། ཡུལ་ཤུལ་གྲོང་ཁྱེར་གྱི་དམངས་གཉེར་སྨན་ཁང་གཉིས་ཀྱིས་སྤྱི་ལོ་2018ལོ་ནས་2020ལོའི་བར་སྨན་ཐོ་རྫུན་འབྲི་དང་། རིན་གོང་མཐོ་སྤར། ནད་ཁང་དུ་བསྡད་པའི་ཐོ་རྫུན་མ་འགོད་པ་སོགས་ཀྱི་བྱ་ཐབས་ཐོག་ནས་དུས་ཡུན་རིང་པོའི་ནང་རྒྱལ་ཁབ་ཀྱི་སྨན་བཅོས་འགན་བཅོལ་ཐེབས་རྩའི་དངུལ་གཡོ་ལེན་བྱས་པ་དང་། གྱོད་འབྲེལ་དངུལ་འབོར་ཁྱོན་སྒོར་13500000ལྷག་ཟིན་པ་ཤེས་རྟོགས་ཐུབ། སྤྱི་ཟླ་ 9པའི་ཚེས་1ཉིན་མི་དམངས་ཉེན་རྟོག་པས་ཤེས་རྟོགས་བྱུང་བའི་དཔང་རྟགས་འབོར་ཆེན་ལ་གཞིགས་ཏེ། ཉེས་བསགས་དོགས་ཡོད་མི་སྣ་སྟེ་སྨན་བཅོས་ལས་ཁུངས་གཉིས་ཀྱི་ཁྲིམས་མི་ཚའེ་ཆེ་གེ་མོ་དང་ཆི་ཆེ་གེ་མོ་གཉིས་ཁྲིམས་ལྟར་འཛིན་བཟུང་བྱས་པ་དང་། ས་དེ་རང་ནས་གློག་ཀླད་11དང་རྩིས་ཁྲའི་འཛིན་ཡིག རྩིས་ཐོ། སྨན་སྡོད་འཛིན་ཤོག སྤྱི་རྩིས་ཞིབ་གསལ་སོགས་གྱོད་འབྲེལ་དངོས་པོ་ཁ་གྲངས་ཁྲི་ཙམ་ཞིབ་བཤེར་བཀག་ཉར་བྱས་པ་མ་ཟད། ཁྲིམས་ལྟར་སྨན་ཁང་གཉིས་ཀྱི་སྒོ་བརྒྱབ་ཡོད་པ་རེད།
          མིག་སྔར། གྱོད་གཞི་དེ་མུ་མཐུད་ཐག་གཅོད་བྱེད་བཞིན་ཡོད།
          ཡུལ་ཤུལ་ཁུལ་ཉེན་རྟོག་ཕྱོགས་ནས་དྲན་སྐུལ་ཞུས་དོན།
          སྨན་བཅོས་འགན་བཅོལ་ཐེབས་རྩ་ནི་རྒྱལ་ཁབ་ཀྱིས་མང་ཚོགས་ཀྱི་གཞི་རྩའི་སྨན་བཅོས་དགོས་མཁོ་འགན་སྲུང་བྱ་ཆེད་བཙུགས་པ་ཞིག་ཡིན་པ་དང་། སྨན་བཅོས་ཐེབས་རྩ་ནི་མང་ཚོགས་ཀྱི་ནད་བཅོས་དངུལ་དང་སྲོག་སྐྱོབ་དངུལ་ཡིན་པས། ཁྲིམས་འགལ་གྱི་བྱ་ཐབས་ལ་བརྟེན་ནས་སྨན་བཅོས་འགན་བཅོལ་ཐེབས་རྩ་གཡོ་ལེན་བྱེད་པའི་བྱ་སྤྱོད་ནི་ཉེས་དོན་ཉེས་གསོག་གི་ཁོངས་སུ་གཏོགས་ཤིང་། རྒྱ་ཆེའི་མང་ཚོགས་ཀྱི་བདེ་རྩར་ཐུག་པའི་ཁེ་ཕན་ལ་གནོད་འཚེ་ཚབས་ཆེན་གཏོང་གི་ཡོད། རྒྱ་ཆེའི་མི་དམངས་མང་ཚོགས་ཀྱིས་འཚོ་བའི་ཁྲོད་རང་ཉིད་ཀྱི་སྤྱི་ཚོགས་འགན་བཅོལ་བྱང་བུར་དོ་དམ་ཡག་པོ་དང་བེད་སྤྱོད་ཡག་པོ་བྱ་དགོས་ལ། མི་གཞན་གྱི་སྤྱི་ཚོགས་འགན་བཅོལ་བྱང་བུ་གཡར་ཏེ་སྨན་བཅོས་འགན་བཅོལ་གྱི་སྨན་རྫས་གཡོ་ལེན་བྱས་ནས་སྒེར་ཕན་གཉེར་བ་དང་། འགན་བཅོལ་ནང་ཞུགས་མཁན་ལ་སྨན་བླངས་ནས་སླར་ཡང་ཕྱིར་འཚོང་བྱེད་པར་ངན་སྐུལ་བྱེད་པ་སོགས་ཀྱི་བྱེད་ཐབས་སྤྱད་དེ། སྨན་བཅོས་འགན་བཅོལ་ཐེབས་རྩའི་དངུལ་གཡོ་ལེན་བྱེད་པའི་བྱ་སྤྱོད་ཐོན་ཚེ་སྤྱི་བདེ་ལས་ཁུངས་ནས་ཁྲིམས་ལྟར་ཞིབ་བཤེར་ཐག་གཅོད་ནན་པོ་བྱ་རྒྱུ་རེད། 
རྩོམ་སྒྲིག་པ། བདེ་སྒྲོལ།