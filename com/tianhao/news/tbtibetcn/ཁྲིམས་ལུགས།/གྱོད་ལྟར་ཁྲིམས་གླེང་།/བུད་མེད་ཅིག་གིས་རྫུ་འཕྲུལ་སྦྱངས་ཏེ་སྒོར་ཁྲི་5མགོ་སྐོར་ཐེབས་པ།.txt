བུད་མེད་ཅིག་གིས་རྫུ་འཕྲུལ་སྦྱངས་ཏེ་སྒོར་ཁྲི་5མགོ་སྐོར་ཐེབས་པ།
ཉེ་ཆར། ཨན་ཧུའེ་ཡི་བུད་མེད་ལིའུ་ཡིས་བཤད་པར། སྤྱི་ལོ་2021ལོའི་ཟླ་1པོ་ནས་བཟུང་། ཁོང་མོས་ནན་ཅིང་གི་མིང་ལ་རྫུ་འཕྲུལ་ཞིང་ཁམས་ཞེས་པའི་ཚོགས་པ་ཞིག་ནས་རྫུ་འཕྲུལ་དང་རྣམ་ཤེས་རྟོགས་ཐབས་སོགས་ཀྱི་སློབ་ཚན་སྦྱངས་ཡོད་པ་དང་། ཚོགས་པ་དེས་སྦྱངས་ཚར་རྗེས་རྣམ་ཤེས་འགུག་ཐུབ་པ་མ་ཟད། ད་དུང་རི་དྭགས་བར་རྣམ་ཤེས་རྟོགས་ཐུབ་ཚུལ་བཤད་ཡོད་པ་རེད། ཡིན་ནའང་བུད་མེད་ལིའུ་ཡིས་ཟླ་བ་8རིང་སྒོར་ཁྲི་5བཏང་ནས་སྦྱངས་རྗེས་རིམ་གྱིས་དེ་ནི་བློས་ཐུབ་རུང་བ་ཞིག་མིན་པ་ཚོར་བ་དང་། ཚོགས་པ་དེར་སློབ་ཡོན་ཕྱིར་སློག་དགོས་པའི་རེ་བ་བཏོན་ཡང་དང་ལེན་བྱས་མེད་པ་རེད།
            ཤེས་རྟོགས་བྱུང་བ་ལྟར་ན། བུད་མེད་ལིའུ་ལགས་རྒྱུན་ལྡན་དུ་མོ་འདེབས་པ་དང་རྫུ་འཕྲུལ་གྱི་རིགས་ལ་ཅུང་དགའ་པོ་ཡོད་པ་རེད། སྤྱི་ལོ་2021ལོའི་ལོ་འགོར་ཁོང་མོས་དྲ་ཐོག་ཏུ་མིང་ལ་རྫུ་འཕྲུལ་ཞིང་ཁམས་ཞེས་པའི་སྐད་འཕྲིན་སྤྱི་སྟེགས་ཤིག་འཚོལ་བཤེར་བྱས་པ་དང་། དེ་རུ་སློབ་ཚན་མང་པོ་ཡོད་ཅིང་། ནང་དོན་ལ་རྫུ་འཕྲུལ་དང་རྣམ་ཤེས་རྟོགས་ཐབས། ས་མན། ས་དཔྱད་སོགས་ཡོད་པ་མཐོང་།
             སྤྱི་ལོ་2021ལོའི་ཟླ་1པོ་ནས་ཟླ་8པའི་བར་དུ། བུད་མེད་ལིའུ་རྫུ་འཕྲུལ་ཞིང་ཁམས་ཀྱི་སློབ་ཚན་མང་པོར་ཞུགས་ཡོད། གསོ་སྦྱོང་བརྙན་མཐོང་ལས་མངོན་པར། རྫུ་འཕྲུལ་ཞིང་ཁམས་ཀྱི་འགན་འཁུར་བས་རྫུ་འཕྲུལ་བརྒྱུད་ནས་རྣམ་ཤེས་འབོད་འགུག་བྱེད་ཐུབ་མོད། ཡིན་ནའང་དངོས་སུ་འགུག་ཐུབ་མིན་སློབ་མ་རང་གི་བསོད་ནམས་ཆེ་ཆུང་ལ་རག་ལས་ཡོད་ཅེས་བཤད་ཡོད།
            དེ་མིན་རྫུ་འཕྲུལ་ཞིང་ཁམས་ཀྱི་ཐའོ་པའོ་དྲ་ལམ་ཚོང་ཁང་དུ་ད་དུང་རྫུ་འཕྲུལ་ཡོ་བྱད་རིགས་སྣ་ཚོགས་འཚོང་བཞིན་ཡོད་པ་དང་། དགེ་ཆུ་དམ་བེ་གང་གི་རིན་གོང་མཐོ་ཤོས་ལ་སྒོར་498དགོས་ཀྱི་ཡོད། བུད་མེད་ལིའུ་ཡིས། ཟླ་བ་8རིང་སློབ་སྦྱོང་བྱས་པ་བརྒྱུད་ཁོང་མོས་སློབ་ཚན་དང་ཡོ་བྱད་ཐད་སྒོར་ཁྲི་5ལྷག་བཀོལ་ཡོད་ཅེས་བཤད་འདུག
            བརྟག་དཔྱད་བྱས་པ་བརྒྱུད་ཤེས་པར། ཚོགས་པ་དེའི་ཐོ་འགོད་ས་ཚིགས་ནས་མི་རྙེད་ཐུབ་ཀྱི་མེད་ལ། གསོ་སྦྱོང་ནང་དོན་ཡང་ཐོ་འགོད་སྙན་སེང་ཞུས་མེད། ཁྲོམ་རའི་སྡེ་ཁག་གིས་ཚོགས་པ་དེར་ཉེས་དོན་ཉེས་གསོག་གི་དོགས་པ་ཡོད་པས་སྤྱི་བདེ་ལས་ཁུངས་ལ་ཐག་གཅོད་བྱེད་པར་རྩིས་སྤྲོད་བྱས་ཡོད་ཅེས་བསྟན་འདུག
            དྲ་གྲོགས་མི་ཉུང་བ་ཞིག་གིས་གཅིག་རྗེས་གཉིས་མཐུད་ངང་སྒོར་ཁྲི་5དེ་ལྟར་མེད་པར་གྱུར་བས་ངོ་མཚར་མི་ཆེའམ་ཞེས་དང་། བྱིས་པ་ནི་རྫུ་འཕྲུལ་ལ་ཡིད་ཆེས་སྲིད་མོད། འོན་ཀྱང་དར་མ་རྣམས་ཀྱིས་དངུལ་བཏང་ནས་རྫུ་འཕྲུལ་ཉོ་བ་དེ་ནི་བསམ་ཡུལ་ལས་འདས་པ་ཞིག་རེད། གཡོ་སླུ་འགོག་པའི་APPཡིས་ཀྱང་སྣ་མང་རྙོག་འཛིང་གི་གཡོ་རྫུན་འདི་དག་འགོག་ཐུབ་ཀྱི་མི་འདུག མགོ་སྐོར་གཏོང་ཐབས་མང་པ་ལ་ཨང་། མཐོང་རྒྱ་བསྐྱེད་སོང་ཞེས་པ་སོགས་དཔྱད་གཏམ་སྣ་ཚོགས་སྤེལ་ཡོད།
རྩོམ་སྒྲིག་པ། བདེ་སྒྲོལ།