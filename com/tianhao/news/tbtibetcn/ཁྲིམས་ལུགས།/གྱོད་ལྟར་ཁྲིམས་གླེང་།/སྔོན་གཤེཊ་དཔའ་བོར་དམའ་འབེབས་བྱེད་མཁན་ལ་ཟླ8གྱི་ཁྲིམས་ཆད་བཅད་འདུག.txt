སྔོན་གཤེཊ་དཔའ་བོར་དམའ་འབེབས་བྱེད་མཁན་ལ་ཟླ8གྱི་ཁྲིམས་ཆད་བཅད་འདུག
སྤྱི་ཟླ5པའི་ཚེས31ཉིན་གྱི་ཕྱི་དྲོར། ཅང་སུའུ་ཞིང་ཆེན་ནན་ཅིང་གྲོང་ཁྱེར་ཅན་ཡེ་ཆུས་མི་དམངས་ཁྲིམས་ཁང་གིས་བཅའ་ཁྲིམས་ལྟར་ཞུ་སྦྱོར་ཕྱི་མ་ཆིའུ་ཙི་མིང་（ཞིན་ལང་པོད་འཕྲིན་གྱི་མིང་ལ་“ལ་པི་ཞའོ་ཆིའུ”ཟེར）གིས་སྔོན་གཤེགས་དཔའ་བོའི་གཟི་བརྗིད་མཚན་སྙན་ལ་གནོད་འཚེ་བཏང་བའི་གྱོད་གཞིར་ཁྲིམས་ས་འཚོགས་ནས་ཞིབ་གཅོད་བྱས་པ་རེད།
          ནན་ཅིང་གྲོང་ཁྱེར་ཅན་ཡེ་ཆུས་མི་དམངས་ཞིབ་དཔྱོད་ཁང་གིས་མི་སྣ་ཁྲིམས་སར་མངགས་ནས་སྤྱི་པའི་གཏུག་བཤེར་མི་སྣའི་ལས་འགན་གཞུང་གཏུག་དང་ལག་བསྟར་བྱས་པར་མ་ཟད། ཞུ་སྦྱོར་ཕྱི་མ་ཆིའུ་ཙི་མིང་གི་ཉེས་དོན་འགན་འཁྲི་རྩད་ཞིབ་བྱ་རྒྱུའི་རེ་འདུན་ཞུས་ཤིང་། དེས་དམངས་དོན་ཁེ་དབང་ལ་གནོད་པའི་འགན་འཁྲི་འཁུར་རྒྱུའི་ཆད་པ་གཅོད་པ་དང་།  སྤྱི་བསྒྲགས་ཀྱིས་དགོངས་དག་ཞུས་ནས་ཤུགས་རྐྱེན་མེད་པར་བཟོ་བའི་ཆད་པ་གཅོད་རྒྱུའི་རེ་འདུན་ཞུས། ཞུ་སྦྱོར་ཕྱི་མ་དང་དམངས་དོན་སྤྱི་ཕན་གཏུག་བཤེར་ཡོད་པའི་ཞུ་སྦྱོར་ཕྱི་མ་ཆིའུ་ཙི་མིང་དང་དེའི་བཤེར་རྩོད་དག་འབུལ་མཁན་ནམ་ལས་བཅོལ་གཏུག་བཤེར་འཐུས་ཚབ་པ་ཁྲིམས་སར་ཡོང་ནས་གཏུག་བཤེར་ནང་ཞུགས།
           ཁྲིམས་ཁང་གིས་ཞིབ་གཅོད་དང་ཞིབ་བཤེར་ཁ་གསལ་བྱས་པ་བརྒྱུད། 2021ལོའི་ཟླ2པའི་ཚེས19ཉིན་གྱི་སྔ་དྲོར། ཞུ་སྦྱོར་ཕྱི་མ་ཆིའུ་ཙི་མིང་གིས་རྒྱལ་སྲུང་མཐའ་སྲུང་དཔོན་དམག་གིས་སྲོག་འབེན་ལ་བཙུགས་ནས་རྒྱལ་མཚམས་སྲུང་བའི་དཔའ་བོའི་བྱས་རྗེས་བཞག་པའི་གསར་འགྱུར་སྤེལ་བའི་རྗེས་སུ། མི་དེ་བས་མང་པོའི་དོ་ཁུར་དང་མིག་དབང་འཕྲོག་ཆེད། རང་ཉིད་ཀྱི་སྡོད་ཁང་ནས་ཞིན་ལང་པོད་འཕྲིན་གྱི་མིང་ཐོ་“ལ་པི་ཞའོ་ཆིའུ”（ལྟ་མཁན་མི་གྲངས་ཁྲི250ལྷག་ཡོད）བཀོལ་སྤྱོད་བྱས་ནས་སྔ་རྗེས་སུ་དུས་ཚོད10དང་སྐར་མ29དང་། དུས་ཚོད10དང་སྐར་མ46སྟེང་དུ་པོད་འཕྲིན་ཐེངས་གཉིས་སུ་བསྐུར་ཏེ། རྒྱལ་སྲུང་མཐའ་སྲུང་དཔོན་དམག་གི་དཔའ་བོའི་བྱས་རྗེས་འཁྱོག་བརྗོད་དང་། དཔའ་བོའི་སྙིང་སྟོབས་ལ་དམའ་འབེབས་དང་ངན་སྨྲས་བྱས་ཏེ། སྔོན་གཤེགས་དཔའ་བོའི་གཟི་བརྗིད་མཚན་སྙན་ལ་གནོད་འཚེ་བཏང་བ་རེད།
          གོང་སྨོས་ཀྱི་པོད་འཕྲིན་དེ་དྲ་རྒྱའི་སྟེང་དུ་མགྱོགས་པོར་རྒྱ་ཁྱབ་ངང་མཆེད་དེ་མང་ཚོགས་ཁོང་ཁྲོ་ཆེན་པོ་བསླངས་ནས་སྤྱི་ཚོགས་ལ་ཤུགས་རྐྱེན་ངན་པ་བཟོས།
          ཁྲིམས་ཁང་གིས་གཞུང་གཏུག་ལས་ཁུངས་ཀྱིས་ཆིའུ་ཙི་མིང་གིས་སྔོན་གཤེགས་དཔའ་བོའི་གཟི་བརྗིད་མཚན་སྙན་ལ་གནོད་པའི་བྱས་ཉེས་དོན་དངོས་ཡིན་པའི་སྐྱོན་འདོན་ཞུ་གཏུག་བྱས་ཤིང་། བདེན་དཔང་ར་སྤྲོད་དངོས་དང་འཐུས་ཚང་ཡིན་པས། བྱས་ཉེས་བསགས་པ་གྲུབ་པའི་སྐྱོན་འདོན་ཞུ་གཏུག་བྱས་པ་རེད། ཉེས་ཅན་ཆིའུ་ཙི་མིང་བཟུང་རྗེས་རང་ཉིད་ཀྱི་བྱས་ཉེས་དངོས་སུ་ཁས་ལེན་བྱས་པར་མ་ཟད། ནག་ཉེས་དང་ཆད་གཅོད་ངོས་ལེན་བྱས་ཤིང་། ཁྲིམས་སར་དེང་ཕྱིན་ཆད་བྱས་ཉེས་དེ་རིགས་གཏན་ནས་མི་སློང་བའི་ཁས་ལེན་བྱས། དེར་བརྟེན་བཤེར་རྩོད་དག་འབུལ་མཁན་གྱིས་ཆད་པ་ཡང་མོ་གཅོད་པའི་དག་འབུལ་དོན་དངོས་ཡིན་པ་དང་། གཞུང་གཏུག་ལས་ཁུངས་ཀྱིས་བཏོན་པའི་དུས་བཀག་བཙོན་འཇུག་ཟླ་བརྒྱད་ལྷག་བྱེད་པའི་བྱས་ཉེས་ཚད་འབེབས་འོས་འཚམ་བྱ་རྒྱུའི་བསམ་འཆར་ཚང་མ་བསྡུ་ལེན་བྱས།
          ནན་ཅིང་གྲོང་ཁྱེར་ཅན་ཡེ་ཆུས་མི་དམངས་ཁྲིམས་ཁང་གིས་གྱོད་གཞིའི་དོན་དངོས་དང་བདེན་དཔང་ར་སྤྲོད་ལ་གཞིགས་ཏེ། ཕྱོགས་བསྡུས་ཀྱི་ཁྲིམས་སའི་འདྲི་གཅོད་ཁྲོད་བཤེར་རྩོད་དག་འབུལ་མཁན་ཕྱོགས་གཉིས་ཀའི་བསམ་འཆར་བསྡུ་ལེན་གྱིས་བཅའ་ཁྲིམས་ལྟར་ཁྲིམས་ས་ནས་དཔྱད་མཚམས་ཁྱབ་བསྒྲགས་བྱས་ཤིང་། ཞུ་སྦྱོར་ཕྱི་མ་ཆིའུ་ཙི་མིང་གིས་སྔོན་གཤེགས་དཔའ་བོའི་གཟི་བརྗིད་མཚན་སྙན་ལ་གནོད་པའི་བྱས་ཉེས་ངོས་ལེན་བྱུང་བ་དང་། དེར་དུས་བཀག་བཙོན་འཇུག་ཟླ་བརྒྱད་ཀྱི་ཁྲིམས་ཐག་བཅད་པར་མ་ཟད། དཔྱད་མཚམས་ལ་ཕན་འབྲས་བྱུང་ཉིན་ནས་བཟུང་བའི་ཉིན་བཅུའི་ནང་རྒྱལ་ནང་གི་དྲ་ཚིགས་གཙོ་བོ་དང་། རྒྱལ་ཡོངས་རང་བཞིན་གྱི་སྨྱན་སྦྱོར་སྟེང་སྤྱི་བསྒྲགས་ཀྱིས་དགོངས་དག་ཐུགས་བདེན་ཞུས་ནས་ཤུགས་རྐྱེན་མེད་པར་བཟོ་བའི་འགན་དཀྲིས་པ་རེད།
          མི་དམངས་ཚོགས་ཆེན་གྱི་འཐུས་མི་དང་། སྲིད་གྲོས་ཨུ་ཡོན། ལས་རིགས་སོ་སོའི་མང་ཚོགས་བསྡོམས་པས་མི30ལྷག་གིས་ཁྲིམས་སའི་འདྲི་གཅོད་ལ་ཟུར་ཉན་བྱས།
རྩོམ་སྒྲིག་པ། བདེ་སྒྲོལ།