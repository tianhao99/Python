རྐུ་མ་ཐེངས་མང་རྒྱག་མཁན་མི་གཉིས་བཟུང་འདུག ཁོང་གཉིས་ཀྱིས་ལྷ་སའི་་་
ཉེ་ཆར། ཀརྨ་དགོན་གསར་མངགས་གཏོང་ཁང་གི་མི་དམངས་ཉེན་རྟོག་པར་ཁོངས་གཏོགས་ཁུལ་གྱི་མང་ཚོགས་ཝུའུ་ཆེ་གེ་མོས་གཙང་རལ་ལམ་དུ་ཡོད་པའི་རང་ཉིད་ཀྱི་ཟ་ཁང་གི་སྒོ་ལྕགས་རྐུ་མས་བཅག་ནས་དངུལ་སྨར་སྒོར་70བརྐུས་པའི་ཉེས་དོན་སྙན་སེང་ཞུས། སུའོ་དེའི་མི་དམངས་ཉེན་རྟོག་པས་འཕྲལ་དུ་གློག་མིག་གིས་བླངས་པའི་བརྙན་ཐུང་བལྟས་པ་དང་ཉེ་འཁོར་གྱི་དུད་ཚང་དུ་འདྲི་རྩད་བྱེད་པའི་ལས་དོན་སྤེལ་བ་རེད། དེའི་རིང་མི་དམངས་ཉེན་རྟོག་པས་ཉེས་གསོག་དོགས་ཅན་གཉིས་ཟླ་5ཚེས་6ཉིན་གྱི་ཐོ་རེངས་ཆུ་ཚོད་དང་པོ་ཙམ་ལ་གློག་སྒུལ་སྦག་སྦག་བཞོན་ནས་གྱོད་གཞི་ཐོན་ཡུལ་དུ་སླེབས་རྗེས་བརྐུ་བརྒྱབ་པ་ཤེས་རྟོགས་ཐུབ་པ་དང་། སྔར་བས་གསལ་འབྱེད་ཞིབ་ཚགས་བྱས་པ་བརྒྱུད། གྱོད་སྒྲུབ་མི་དམངས་ཉེན་རྟོག་པས་ཉེས་གསོག་དོགས་ཅན་གྱིས་བཞོན་པའི་གློག་སྒུལ་སྦག་སྦག་དེ་མཉམ་སྤྱོད་གློག་སྒུལ་སྦག་སྦག་ཡིན་པ་ཤེས་རྟོགས་ཐུབ་པ་རེད།
          ཁུངས་སྣེ་དེར་གཞིགས་ཏེ་གྱོད་སྒྲུབ་མི་དམངས་ཉེན་རྟོག་པས་འཕྲལ་དུ་གློག་སྒུལ་སྦག་སྦག་དེའི་ཀུང་སིར་བསྐྱོད་ནས་ཞིབ་དཔྱད་དཔང་ལེན་བྱས་པ་དང་། ཀུང་སི་དེའི་འཁོར་རིགས་དོ་དམ་མ་ལག་གི་གྲངས་གཞི་ཆེ་མོར་གྲལ་བཤེར་བྱས་པ་བརྒྱུད། གྱོད་སྒྲུབ་མི་དམངས་ཉེན་རྟོག་པས་གྱོད་གཞི་དེའི་དོགས་ཡོད་ཉེས་ཅན་པ་བསྟན་ཆེ་གེ་མོ་གཏན་འཁེལ་ཐུབ་ཡོད། མི་དམངས་ཉེན་རྟོག་པའི་བཅའ་ཁྲིམས་སྒྲོག་འགྲེལ་དང་སེམས་ཁམས་སློབ་གསོ་རྒྱུན་མཐུད་བརྒྱབ་རྗེས། ཟླ་5ཚེས་7ཉིན་བསྟན་ཆེ་གེ་མོ་ནང་མི་དང་མཉམ་དུ་མངགས་གཏོང་ཁང་དུ་ཡོང་ནས་རང་ཉེས་ངོས་ལེན་ཞུས་པ་དང་འབྲེལ་རང་འགུལ་ངང་ཟླ་5ཚེས་6ཉིན་གྱི་ཐོ་རེངས་སུ་བསོད་ཆེ་གེ་མོ་དང་མཉམ་དུ་གཙང་རལ་ལམ་གྱི་ཟ་ཁང་ཞིག་ཏུ་བརྐུ་བརྒྱབ་པའི་ཁྲིམས་འགལ་ཉེས་གསོག་གི་དོན་དངོས་ཇི་མ་ཇི་བཞིན་ངོས་ལེན་ཞུས་པ་རེད།
          བསྟན་ཆེ་གེ་མོས་ངོས་ལེན་ཞུས་པ་གཞིར་བཟུང་། གྱོད་སྒྲུབ་མི་དམངས་ཉེན་རྟོག་པས་འཕྲལ་དུ་རླངས་འཁོར་བཏང་ནས་ཆུ་ཤུར་རྫོང་དུ་བསྐྱོད་དེ་གྱོད་གཞི་འདིའི་དོགས་ཡོད་ཉེས་ཅན་བསོད་ཆེ་གེ་མོ་འབོད་འགུག་བྱས། འདྲི་རྩད་བྱས་པ་བརྒྱུད་བསྟན་ཆེ་གེ་མོ་དང་བསོད་ཆེ་གེ་མོས་2020ལོའི་ཟླ་9པ་ནས་བཟུང་ལྷ་ས་གྲོང་ཁྱེར་འོ་བརྒྱལ་ཐང་སྡེ་ཁུལ་དང་། ཅང་སུའུ་ལམ་ཆེན། རྔ་ཆེན་ལམ། ལྷ་ཞབས་གླིང་ཕྲན། དེ་བཞིན་བོད་ལྗོངས་སློབ་ཆེན་གསར་པའི་ལམ་སོགས་ཀྱི་ས་ཁོངས་སུ་ཁྱོན་རྐུ་མ་ཐེངས་12བརྒྱབ་པར་དངུལ་སྨར་སྒོར་ཁྲི་2.4ལྷག་ཙམ་དང་། ལག་ཐོགས་ཁ་པར་2 གློག་སྒུལ་སྦག་སྦག་2བཅས་ཀྱི་ཉེས་གསོག་གི་དོན་དངོས་སྦ་གསང་མེད་པར་ངོས་ལེན་ཞུས་པ་རེད། མིག་སྔར་ཀརྨ་དགོན་གསར་མངགས་གཏོང་ཁང་གི་གྱོད་སྒྲུབ་མི་དམངས་ཉེན་རྟོག་པས་གྱོད་གཞི་འདི་ཉེས་དོན་ཉེན་རྟོག་རུ་ཆེན་གསུམ་པར་སྔར་བས་ཐག་གཅོད་བྱ་རྒྱུར་རྩིས་སྤྲད་པ་རེད།
རྩོམ་སྒྲིག་པ། བདེ་སྒྲོལ།