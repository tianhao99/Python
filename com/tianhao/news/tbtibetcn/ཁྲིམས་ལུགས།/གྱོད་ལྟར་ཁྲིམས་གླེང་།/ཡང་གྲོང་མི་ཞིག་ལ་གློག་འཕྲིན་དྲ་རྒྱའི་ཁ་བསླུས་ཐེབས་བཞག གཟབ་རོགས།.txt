ཡང་གྲོང་མི་ཞིག་ལ་གློག་འཕྲིན་དྲ་རྒྱའི་ཁ་བསླུས་ཐེབས་བཞག གཟབ་རོགས།
ཉེ་ཆར་ལྷ་རྩེ་རྫོང་སྤྱི་བདེ་ཅུས་ཉེས་དོན་ཉེན་རྟོག་རུ་ཆེན་གྱིས་གློག་འཕྲིན་དྲ་རྒྱའི་ཁ་བསླུས་ཀྱི་ཉེས་གསོག་ཚོགས་པ་ཞིག་གཏོར་པར། གྱོད་འབྲེལ་ཉེས་གསོག་དོགས་ཅན་8བཟུང་བ་དང་ཁ་བསླུས་བརྒྱབ་བའི་དངུལ་སྒོར་124784ཚུར་བླངས་པ་རེད།
          2021ལོའི་ཟླ་6ཚེས་26ཉིན། ལྷ་རྩེ་རྫོང་ཆུ་ཤར་གྲོང་རྡལ་གྱི་བདེ་ཆེ་གེ་མོས་ལོ་ན་མཐོ་བའི་རང་གི་ཨ་ཕ་དང་སྤུན་མཆེད་ཁྲིད་ནས་ཉེས་དོན་ཉེན་རྟོག་རུ་ཆེན་དུ་གྱོད་དོན་སྙན་སེང་ཞུ་བར་ཡོང་། རྒྱུ་མཚན་ནི་རྒྱུས་མངའ་མེད་པའི་མི་ཞིག་གིས་ཁོ་པར་ཚོང་བྲིན་ཞོར་ལས་ཡོད་ཅེས་ངའི་ཁ་པར་ཨང་གྲངས་བླངས། དེ་ནས་རང་ཉིད་QQཚོགས་པའི་ནང་འཐེན་རྗེས། ཚོང་བྲིན་བྱེད་རོགས་བྱས་ན་ཁེ་བཟང་ངེས་ཅན་ཡོད་ཅེས་བརྗོད་ནས། སྤྱི་ཚོགས་ལས་རིགས་ཁག་གི་གཅེས་སེམས་མི་སྣས་ངའི་ཨ་མར་སྦྱིན་པའི་གཤག་བཅོས་ཀྱི་གྲོན་དངུལ་སྒོར་124784ཁ་བསླུས་བརྒྱབ་སོང་ཞེས་མིག་ཆུ་གཏོང་གིན་གཏོང་གིན་བརྗོད།
          གྱོད་གཞི་ཐོན་རྗེས་ལྷ་རྩེ་རྫོང་སྤྱི་བདེ་ཅུས་ཀྱིས་འཕྲལ་མར་གྱོད་དོན་དབྱེ་ཞིབ་ཚོགས་འདུ་འཚོགས་ནས། མྱུར་ཞིབ་ཐབས་ཇུས་ཞིབ་འཇུག་བྱས་ཏེ་བཟོས་པ་དང་སྦྲགས། ཆེད་དོན་ཚོགས་ཆུང་བཙུགས་ཏེ་དཀའ་ངལ་མཐའ་དག་ཁྱད་བསད་ཀྱིས་ཉེས་ཅན་བཟུང་ནས་གྱོང་གུན་ཕོག་ཚད་ཆུང་དུ་གཏོང་གང་ཐུབ་ཅི་ཐུབ་བྱས།  
          དབྱེ་ཞིབ་ཞིབ་ཚགས་བྱས་རྗེས། ཆེད་དོན་ཚོགས་ཆུང་གིས་འཕྲལ་མར་མི་དམངས་ཉེན་རྟོག་སྒྲིག་འཛུགས་བྱས་ཏེ། གྱོད་གཞི་འདིའི་མ་དངུལ་གང་དུ་གཏོང་མིན་ལ་བརྡར་ཤ་བཅད་ཅིང་། གྱོད་གཞི་འདི་མངའ་ཁོངས་ཕྱིའི་ཁ་བསླུས་རྒྱག་མཁན་ཚོགས་པ་ཞིག་གིས་སྤེལ་བ་ཡིན་པ་ཤེས་རྗེས། གྱོད་སྒྲུབ་མི་དམངས་ཉེན་རྟོག་པས་པེ་ཅིང་དང་། ཅང་ཤིས། ཡུན་ནན། ཧྲང་ཧའེ་སོགས་ལམ་ཐག་སྤྱི་ལེ་6000ལྷག་ཙམ་གྱི་སར་བསྐྱོད་པ་དང་། དུས་ཡུན་ཟླ་ཕྱེད་ཙམ་འབད་རྩོན་ལྷོད་མེད་བྱས་པ་མ་ཟད། དེ་བཞིན་ས་གནས་ཁག་གི་ཉེན་རྟོག་པའི་གཞོགས་འདེགས་ཤུགས་ཆེན་འོག འཚོལ་ཞིབ་དང་། རྗེས་འདེད།  སྒུག་རྒྱག་པ་བཅས་བྱས་མཐར་ཉེས་གསོག་དོགས་ཅན་སུ་ཡིན་མིན་རིམ་བཞིན་གསལ་པོར་རྟོགས་པས། སྔ་རྗེས་སུ་གྱོད་འབྲེལ་ཉེས་གསོག་དོགས་ཅན་8བཟུང་ནས་ཁྲིམས་ལ་སྦྱར་བ་དང་ཁ་བསླུས་བརྒྱབ་པའི་དངུལ་ཚང་མ་ཚུར་བླངས་པ་རེད།
          མིག་སྔར་འབྲེལ་ཡོད་གྱོད་འབྲེལ་དོགས་ཅན་རྣམས་ཆ་འཕྲིན་དྲ་བརྒྱའི་ཉེས་གསོག་བྱེད་སྤྱོད་ལ་རོགས་པ་བྱས་པའི་ཉེས་པའི་ཐོག་ནས་ཁྲིམས་བཞིན་ཉེས་དོན་བཙན་ཤེད་ཀྱི་བྱ་ཐབས་སྤྱད་པ་དང་། གྱོད་གཞི་མུ་མཐུད་ཞིབ་བཤེར་བྱེད་བཞིན་ཡོད་པ་རེད། 
རྩོམ་སྒྲིག་པ། བདེ་སྒྲོལ།