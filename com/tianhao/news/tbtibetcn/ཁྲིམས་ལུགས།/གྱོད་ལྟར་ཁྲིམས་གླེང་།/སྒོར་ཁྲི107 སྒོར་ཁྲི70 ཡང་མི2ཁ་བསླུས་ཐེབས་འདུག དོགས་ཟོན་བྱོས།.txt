སྒོར་ཁྲི107 སྒོར་ཁྲི70 ཡང་མི2ཁ་བསླུས་ཐེབས་འདུག དོགས་ཟོན་བྱོས།
ཉེ་བའི་ལོ་ཤས་རིང་། ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་ཀྱིས“དམངས་འཚོར་ཞབས་འདེགས་དང་། ཁེ་དབང་འགན་སྲུང་། མང་ཚོགས་ཀྱི་གྱོང་གུན་ཆུང་དུ་གཏོང་བ”བཅས་གཙོ་རྐང་དུ་བྱས་ནས། ལས་འགན་རྨང་གཞིར་བྱེད་པ་དང་། བྱ་སྤྱོད་དམ་འཛིན་བྱ་གཞིར་བརྩི་བ། དྲིལ་བསྒྲགས་གཙོ་གནད་དུ་འཛིན་པ་བཅས་ཀྱིས། གྱོད་གཞིར་མྱུལ་ཞིབ་ཧུར་ཐག་བྱེད་པ་དང་དུས་མཚུངས། དུས་ཐོག་ཏུ་མ་དངུལ“བསྡམས་བཅད”ནས་མང་ཚོགས་ལ་སྤྲད་པས། མི་དམངས་མང་ཚོགས་ཚོའི་ཐོབ་སྣང་དང་། ཚོར་སྣང་། བདེ་སྣང་བཅས་དེ་བས་ཆེ་རུ་ཕྱིན་ཡོད། ཉེ་དུས་ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་ཀྱིས་གྱོད་འབྲེལ་དངུལ་ཁང་གཱ་168བསྡམས་བཅད་ནས། མང་ཚོགས་ལ་ཁ་བསླུས་ཐེབས་པའི་དངུལ་སྒོར་ཁྲི་107ལྷག་ཙམ་ཕྱིར་སྤྲད་པ་རེད།
          1 བུན་གཡར་ཞབས་འདེགས་ལ་ཡིད་ཆེས་བྱས་དྲགས་པས་སྒོར་ཁྲི་གསུམ་ཁ་བསླུས་ཐེབས་པ།
          ཟླ་9ཚེས་8ཉིན་གྱི་ཆུ་ཚོད་18ཙམ་ལ། ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་སུ་གནོད་འཚེ་ཕོག་མཁན་ཀྲང་ཆེ་གེ་མོའི་ཁ་པར་འབྱོར་ནས། ཉིན་དེའི་ཆུ་ཚོད་15ཙམ་ལ་མི་ཞིག་གིས་དངུལ་གཡར་ལྟེ་གནས་ཀྱི་ལས་བྱ་ཡིན་ཁུལ་གྱིས་ཁ་པར་བརྒྱབ་ནས། ཀྲང་ཆེ་གེ་མོས་དངུལ་གཡར་ལྟེ་གནས་ནས་དངུལ་ཚད་གཞི་ལས་བརྒལ་ཏེ་སྤྱད་འདུག གལ་སྲིད་ཐོ་ཁོངས་ནས་མ་བསུབས་ན། ཡིད་རྟོན་ལ་གནོད་ཀྱི་རེད་ཅེས་འཇིགས་སྐུལ་བྱས། དེ་རྗེས་ཀྲང་ཆེ་གེ་མོར་དངུལ་གཡར་ལྟེ་གནས་ཤིག་ནས་དངུལ་གཡར་དུ་བཅུག་པ་མ་ཟད། ཁོ་ཚོས་སྤྲད་པའི་དངུལ་ཁང་རྩིས་ཁྲར་སྒྱུར་དགོས་ཚུལ་བཤད། མཐར་དངུལ་སྨར་སྒོར་ཁྲི་3ལྷག་ཙམ་མགོ་སྐོར་ཐེབས་རྗེས་ཉེན་རྟོག་པར་སྙན་སེང་ཞུས། ཉེན་བརྡའི་ཁ་པར་འབྱོར་རྗེས། ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་ཀྱི་མྱུལ་ཞིབ་པས་འཕྲལ་མར་དཔང་རྟགས་བསྡུ་ལེན་གྱི་ལས་དོན་སྤེལ་བ་མ་ཟད། ཟླ་9ཚེས་15ཉིན་དངུལ་ཁང་གཱ་གསུམ་དང་དངུལ་སྨར་སྒོར་ཁྲི་21བསྡམས་བཅད་པ་རེད། ཕྱོགས་མང་པོར་ཞིབ་དཔྱད་བྱས་པ་བརྒྱུད། དེའི་ནང་གི་སྒོར་ཁྲི་2ནི་གནོད་འཚེ་ཕོག་མཁན་ཀྲང་ཆེ་གེ་མོའི་ཡིན་པ་ཤེས།
          《གློག་འཕྲིན་དང་དྲ་རྒྱའི་ཁྲིམས་འགལ་ཉེས་གསོག་བྱེད་སྟངས་གསར་པའི་མ་དངུལ་བསྡམས་བཅད་ནས་ཕྱིར་སྤྲོད་རྒྱུའི་སྐོར་གྱི་ཀྲུང་གོ་དངུལ་ཁང་ལྟ་འདོམས་ཨུ་ལྷན་དང་སྤྱི་བདེ་པུའི་གཏན་འབེབས་འགའ་ཞིག》གཞིར་བཟུང་། ཟླ་9ཚེས་17ནས་ཚེས་21ཉིན་བར་ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་ཀྱིས་གནོད་འཚེ་ཕོག་མཁན་ཀྲང་ཆེ་གེ་མོར་མགོ་སྐོར་ཐེབས་པའི་དངུལ་སྒོར་ཁྲི་2གཅིག་རྗེས་གཉིས་མཐུད་དུ་ཕྱིར་སྤྲད་པ་རེད། མིག་སྔར་གྱོད་གཞི་འདི་མྱུལ་ཞིབ་བྱེད་བཞིན་པའི་སྒང་རེད།
          2 དྲ་ཐོག་ཏུ་གྲོགས་པོ་བསྒྲིགས་ནས་དྲ་ཚིགས་སུ་རྐང་དངུལ་བཞག་པས་སྒོར་ཁྲི་70ཙམ་ཁ་བསླུས་ཐེབས་པ།
          ཟླ་7ཚེས་23ཉིན་གྱི་ཆུ་ཚོད་15ཙམ་ལ། ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་སུ་གནོད་འཚེ་ཕོག་མཁན་ལིའུ་ཆེ་གེ་མོའི་ཁ་པར་འབྱོར་ནས། ལིའུ་ཆེ་གེ་མོས་དྲ་ཐོག་ནས་དོགས་ཡོད་མི་སྣ་ཝང་ཆེ་གེ་མོ་ངོ་ཤེས་པ་མ་ཟད། དེ་དང་དགའ་རོགས་བསྒྲིགས། དེ་རྗེས་ཝང་ཆེ་གེ་མོས་ལིའུ་ཆེ་གེ་མོར་དྲ་རྒྱ་ནས་རྐང་དངུལ་རྫུས་མ་ཉོ་རུ་བཅུག་སྟེ། སྒོར་ཁྲི་70ཙམ་མགོ་སྐོར་བཏང་བ་རེད། མགོ་སྐོར་ཐེབས་རྗེས། ལིའུ་ཆེ་གེ་མོས་ཉེན་རྟོག་པར་སྙན་སེང་ཞུས། ཉེན་བརྡའི་ཁ་པར་འབྱོར་རྗེས། ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་ཀྱི་མྱུལ་ཞིབ་པས་འཕྲལ་མར་དཔང་རྟགས་བསྡུ་ལེན་གྱི་ལས་དོན་སྤེལ་བ་མ་ཟད། ཟླ་7ཚེས་26ཉིན་དངུལ་ཁང་གཱ་18ལྷག་ཙམ་དང་མ་དངུལ་སྒོར་ཁྲི་900ལྷག་ཙམ་བསྡམས་བཅད་པ་རེད། མི་དམངས་ཉེན་རྟོག་པས་ཕྱོགས་མང་པོར་ཞིབ་དཔྱད་བྱས་པ་བརྒྱུད། བསྡམས་བཅད་པའི་མ་དངུལ་ནས་སྒོར་ཁྲི་35ནི་གནོད་འཚེ་ཕོག་མཁན་ལིའུ་ཆེ་གེ་མོའི་ས་ནས་ཁ་བསླུས་བརྒྱབ་པའི་དངུལ་ཡིན་པ་ཤེས།
          《གློག་འཕྲིན་དང་དྲ་རྒྱའི་ཁྲིམས་འགལ་ཉེས་གསོག་བྱེད་སྟངས་གསར་པའི་མ་དངུལ་བསྡམས་བཅད་ནས་ཕྱིར་སྤྲོད་རྒྱུའི་སྐོར་གྱི་ཀྲུང་གོ་དངུལ་ཁང་ལྟ་འདོམས་ཨུ་ལྷན་དང་སྤྱི་བདེ་པུའི་གཏན་འབེབས་འགའ་ཞིག》གཞིར་བཟུང་། ཟླ་9ཚེས་16ཉིན། ལྷ་ས་གྲོང་ཁྱེར་ཁ་བསླུས་ངོ་རྒོལ་ལྟེ་གནས་ཀྱིས་ཚུར་རག་པའི་དངུལ་སྒོར་ཁྲི་35གནོད་འཚེ་ཕོག་མཁན་ལིའུ་ཆེ་གེ་མོའི་རྩིས་ཁྲར་བསྒྱུར་བ་རེད། མིག་སྔར་གྱོད་གཞི་འདི་མྱུལ་ཞིབ་བྱེད་བཞིན་པའི་སྒང་རེད།
          མི་དམངས་ཉེན་རྟོག་པས་དྲན་སྐུལ་ཞུ་རྒྱུར། དྲ་རྒྱར་ཆ་འཕྲིན་རྫུས་མ་སྣ་ཚོགས་ཐོན་དང་ཐོན་མུས་ཡིན་པས། ངེས་པར་དུ་མི་གང་བྱུང་ལ་ཡིད་ཆེས་མི་བྱེད་པ་དང་། གསང་བ་གཞན་ལ་མི་ཤོད་པ། དངུལ་མི་སྐུར་བ་བཅས་བྱེད་དགོས།