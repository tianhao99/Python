བོད་ཀྱི་ལས་བྱེད་པ་ཞིག་གཞུང་གི་ལས་གནས་ནས་ཕུད་འདུག
ཉིན་ཤས་གོང་། ནག་ཆུ་གྲོང་ཁྱེར་སྒྲིག་ཨུད་ལྟ་ཞིབ་ཨུ་ལྷན་གྱིས་སྦྲ་ཆེན་རྫོང་སྲིད་འཛིན་ཞིབ་མཆན་དང་དམངས་ཕན་ཞབས་ཞུ་ཅུས་ཀྱི་དེ་སྔའི་ཅུས་ཀྲང་ཏན་ཕེང་གི་སྒྲིག་འགལ་ཁྲིམས་འགལ་གྱི་གནད་དོན་ཚབས་ཆེན་ལ་གྱོད་དོན་ཐོ་འགོད་དང་ཞིབ་བཤེར་བརྟག་དཔྱད་བྱས་པ་རེད།
          ཞིབ་བཤེར་བྱས་པ་བརྒྱུད། ཏན་ཕེང་ཏང་ཡོན་འགོ་ཁྲིད་ལས་བྱེད་པ་ཞིག་ཡིན་པའི་ངོས་ནས་སྦྲ་ཆེན་རྫོང་སྡོད་ཁང་འཛུགས་སྐྲུན་ཅུས་ཀྱི་ཅུས་ཀྲང་གཞོན་པ་དང་། སྦྲ་ཆེན་རྫོང་འགྲིམ་འགྲུལ་སྐྱེལ་འདྲེན་ཅུས་ཀྱི་ཅུས་ཀྲང་གི་འགན་འཁུར་རིང་། ཕུགས་བསམ་དང་དད་སེམས་ཤོར་བ་དང་།  ཏང་ནང་ཞུགས་པའི་ཐོག་མའི་བསམ་འདུན་དང་འགལ་བ། ཏང་སྒྲིག་རྒྱལ་ཁྲིམས་སྣང་མེད་དུ་གཏོང་བ། རྩ་འཛུགས་ལ་མི་སྒེར་གྱི་འབྲེལ་ཡོད་དོན་གནད་སྙན་སེང་ཇི་མ་ཇི་བཞིན་མི་ཞུ་བ། ལོངས་སྤྱོད་ལ་ཞེན་ཆགས་བྱེད་པ། དོ་དམ་ཞབས་ཞུ་བྱ་ཡུལ་གྱི་གསོལ་སྟོན་དང་ལེན་བྱེད་པ། མ་རབས་ལ་ཞེན་ཆགས་བྱེད་པ། གཞུང་གི་དབང་ཆ་སྒེར་ཕན་གཉེར་བའི་ལག་ཆར་འཛིན་པ་བཅས་བྱས་ཏེ། སྔ་རྗེས་སུ་ལས་གནས་ཀྱི་སྟབས་བདེ་སྤྱད་ནས་ལས་གྲྭ་འགན་གཙང་སྤྲོད་པ་དང་རྣམ་གྲངས་ཀྱི་གྲོན་དངུལ་སྤྲོད་པའི་བརྒྱུད་རིམ་ནང་མི་གཞན་ལ་ཁེ་ཕན་བསྐྲུན་པ་དང་ཁྲིམས་འགལ་ངང་མི་གཞན་གྱི་རྒྱུ་དངོས་བླངས་པ་རེད། 
          ཏན་ཕེང་གིས་ཏང་གི་རྩ་འཛུགས་ཀྱི་སྒྲིག་ཁྲིམས་དང་། སྤྱོད་གཙང་གི་སྒྲིག་ཁྲིམས། འཚོ་བའི་སྒྲིག་ཁྲིམས་བཅས་ལས་ཚབས་ཆེན་འགལ་བ་དང་འབྲེལ་ལྐོག་རྔན་ལེན་པ་དང་ལྐོག་ཟ་བྱས་པའི་ཉེས་གསོག་གི་དོགས་པ་ཡོད་པ་མ་ཟད། ཏང་གི་ཚོགས་ཆེན་བཅོ་བརྒྱད་པ་འཚོགས་རྗེས་སྔར་བཞིན་མཚམས་དང་ཚོད་མི་བྱེད་པའི་ངོ་བོ་ངན་པ་དང་གནས་ཚུལ་ཚབས་ཆེན་ཡིན་པས་ཐག་གཅོད་ནན་པོ་བྱེད་དགོས། 《ཀྲུང་གོ་གུང་ཁྲན་ཏང་གི་སྒྲིག་ཁྲིམས་ཆད་གཅོད་སྲོལ་ཡིག》དང་《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ལྟ་ཞིབ་བཅའ་ཁྲིམས》སོགས་འབྲེལ་ཡོད་གཏན་འབེབས་གཞིར་བཟུང་། ནག་ཆུ་གྲོང་ཁྱེར་སྒྲིག་ཨུད་རྒྱུན་ལས་ཨུ་ལྷན་གྱི་ཚོགས་འདུའི་ཐོག་ཞིབ་འཇུག་བྱས་པ་བརྒྱུད། ནག་ཆུ་གྲོང་ཁྱེར་སྒྲིག་བཤེར་ཨུ་ལྷན་གྱིས་ཁོ་པ་ཏང་གི་སྐྱིད་སྡུག་ནས་འབུད་རྒྱུ་དང་། ནག་ཆུ་གྲོང་ཁྱེར་ལྟ་ཞིབ་ཨུ་ཡོན་ལྷན་ཁང་གིས་ཏན་ཕེང་གཞུང་གི་ལས་གནས་ནས་ཕྱིར་འབུད་ཀྱི་ཆད་པ་གཅོད་རྒྱུའི་གཏན་འབེབས་བྱས་པ་མ་ཟད། ད་དུང་ཁོ་པའི་ཉེས་གསོག་གི་དོགས་གཞིའི་གནད་དོན་ཞིབ་དཔྱོད་ལས་ཁུངས་ལ་ཁྲིམས་ལྟར་ཞིབ་བཤེར་ཐག་གཅོད་དང་ཞུ་གཏུག་རྒྱག་པར་རྩིས་སྤྲོད་རྒྱུ་རེད།