ཞིང་པ་ལས་མིའི་གླ་ཆ་མ་སྤྲད་པས། དུས་བཀག་བཙོན་འཇུག་ཟླ་8བྱས་འདུག
ཟླ་ཆེ་གེ་མོས་ལྷ་རྩེ་རྫོང་དུ་ཡུན་རིང་ལས་གྲྭ་ཁ་ཤས་འགན་གཙང་བླངས་ནས་འཚོ་ཐབས་བྱེད་ཀྱི་ཡོད། ན་ནིང་ནས་ཞིང་པ་ལས་མིར་གླ་ཆ་སྤྲད་མེད་པས། བསྟན་ཆེ་གེ་མོ་སོགས་ཞིང་པ་ལས་མི་17གྱིས་ཟླ་ཆེ་གེ་མོ་བཙལ་ནས་གླ་ཆ་འདེད་ཀྱང་། ཕན་འབྲས་མ་ཐོན་སྟབས་ཁོང་ཚོས་ཁོ་པ་ཁྲིམས་ལ་གཏུགས་ནས་རང་ཉིད་ཀྱི་ཁྲིམས་མཐུན་ཁེ་དབང་སྲུང་སྐྱོང་བྱས། 
          ལྷ་རྩེ་རྫོང་མི་དམངས་ཞིབ་དཔྱོད་ཁང་གིས་ཉེས་པ་བགྲངས་པ་བརྒྱུད། ད་ལོའི་ཟླ་3ཚེས་9ཉིན་ལྷ་རྩེ་རྫོང་མི་དམངས་ཁྲིམས་ཁང་གིས་ཞུ་སྦྱོར་ཕྱི་མ་ཟླ་ཆེ་གེ་མོ་དང་ཞུ་སྦྱོར་སྔ་མ་བསྟན་ཆེ་གེ་མོ་སོགས་ཞིང་པ་ལས་མི་17དབར་གྱི་ངལ་རྩོལ་གན་རྒྱའི་རྩོད་གཞིའི་ཐད་དམངས་དོན་འདུམ་འགྲིག་ཡི་གེ་བསྐུར་ནས། ཟླ་ཆེ་གེ་མོར་ཟླ་4ཚེས་9ཉིན་གོང་དུ་བསྟན་ཆེ་གེ་མོ་སོགས་ལ་ངལ་རྩོལ་གླ་ཆ་སྒོར་387897སྤྲོད་དགོས་པའི་ཁ་ཆད་བྱས། ཡིན་ནའང་ཟླ་ཆེ་གེ་མོས་དམངས་དོན་འདུམ་འགྲིག་ཡི་གེའི་ཁ་ཆད་ལྟར་གླ་ཆ་སྤྲད་མེད་པས། བསྟན་ཆེ་གེ་མོ་སོགས་ཞིང་པ་ལས་མི་17གྱིས་ཟླ་4ཚེས་13ཉིན་ལྷ་རྩེ་རྫོང་མི་དམངས་ཁྲིམས་ཁང་ལ་བཙན་ཤེད་ཀྱིས་ལག་བསྟར་བྱེད་པའི་རེ་འདུན་ཞུས་པ་རེད། 
          ཟླ་8ཚེས་3ཉིན། ལྷ་རྩེ་རྫོང་མི་དམངས་ཁྲིམས་ཁང་གིས་གཞིས་རྩེ་གྲོང་ཁྱེར་འབྲིང་རིམ་མི་དམངས་ཁྲིམས་ཁང་དུ་ཡོངས་བསྒྲགས་ངང་ཁྲིམས་ར་འཚོགས་ནས། ཟླ་ཆེ་གེ་མོས་ཁྲིམས་གཅོད་དང་ཁྲུན་ཐག་བཅད་པ་ལག་བསྟར་མ་བྱས་པའི་གྱོད་གཞིར་འདྲི་གཅོད་བྱས་པ་རེད། གྱོད་གཞི་དེ་ནི་གཞིས་རྩེ་གྲོང་ཁྱེར་གྱི་ལག་བསྟར་མི་བྱེད་པའི་ཉེས་པ་བསགས་པའི་གྱོད་གཞི་དང་པོ་དེ་རེད། འདྲི་གཅོད་དང་པོའི་ཁྲིམས་རས་བཅད་ཁྲ་ཁྱབ་བསྒྲགས་བྱས་པ་བརྒྱུད། ཞུ་སྦྱོར་ཕྱི་མ་ཟླ་ཆེ་གེ་མོར་དུས་བཀག་བཙོན་འཇུག་ཟླ་བ་8བྱ་རྒྱུའི་ཁྲིམས་ཐག་བཅད་པ་རེད།