མཚོ་སྔོན་གྲོ་ཚང་དུ་ལོ16སྔོན་གྱི་མི་གསོད་གྱོད་གཞི་ཞིག་རྩད་ཆོད་པ།
ཟླ3པའི་ཚེས19ཉིན།མཚོ་སྔོན་མཚོ་ཤར་གྲོང་ཁྱེར་གྲོ་ཚང་ཆུས་སྤྱི་བདེ་ཅུས་ཀྱིས་ཞིང་ཆེན་དང་གྲོང་ཁྱེར་གྱི་སྤྱི་བདེ་ལས་ཁུངས་དང་དེ་བཞིན་ཀན་སུའུ་དང་ཤིན་ཅང་ཉེན་རྟོག་ཕྱོགས་ཀྱི་ཤུགས་ཆེའི་རྒྱབ་སྐྱོར་དང་གཞོགས་འདེགས་འོགལོ་ངོ16རིང་བྲོས་བྱོལ་བྱས་པའི་མི་གསོད་ཉེས་ཅན་ལིས་ཆེ་གེ་མོ་ཁྲིམས་ལ་སྦྱར་ཏེ།ལོ་ངོ16རིང་ཐག་གཅོད་མ་ཐུབ་པར་ལུས་པའི་མི་བསད་གྱོད་དོན་ཞིག་ལ་རྫོགས་ཚིག་བཀོད། 
          2004ལོའི་ཟླ2པའི་ཚེས3ཉིན།མཚོ་ཤར་གྲོང་ཁྱེར་གྲོ་ཚང་ཆུས་ཀྲུང་ལིན་ཞང་དུ་མི་བསད་པའི་གྱོད་དོན་ཞིག་བྱུང་བ་རེད།དོགས་ཡོད་ཉེས་ཅན་ལིས་ཆེ་གེ་མོ་དང་སྡེ་བ་དེ་གའི་སྡེ་མི་ལིས་ཆེ་གེ་མོ་གཉིས་ཀྱིས་དོན་དག་ཙག་ཙིག་ཅིག་བརྩད་ནས་ཁ་རྩོད་ཤོར་ཞིང་རྡུང་རེས་བྱས་ལ།དེ་ནས་ལིས་ཆེ་གེ་མོས་ཆང་གི་དམ་བེ་ཞིག་གིས་ལིས་ཆེ་གེ་མོར་བརྒྱབ་ནས་བསད་པ་དང་།དོགས་ཡོད་ཉེས་ཅན་ལིས་ཆེ་གེ་མོས་ནག་ཉེས་བསགས་རྗེས་བྲོས་བྱོལ་བྱས།གྱོད་དོན་བྱུང་རྗེས།གྱོད་དོན་གྱི་ངོ་བོ་དང་དོགས་ཡོད་ཉེས་ཅན་གྱི་མིང་གཏན་འཁེལ་བྱས་པའི་གནས་ཚུལ་འོགགྲོ་ཚང་ཆུས་སྤྱི་བདེ་ཅུས་ཀྱི་སྐབས་རིམ་བྱུང་གི་འགོ་ཁྲིད་ཀྱིས་ཚད་མཐོའི་མཐོང་ཆེན་བྱས་ཏེ་དོགས་ཡོད་ཉེས་ཅན་ལིས་ཆེ་གེ་མོ་འཛིན་བཟུང་གི་ལས་དོན་ཐོག་མཐའ་བར་གསུམ་དུ་དོར་མྱོང་མེད།ལོ་ངོ16གི་ལོ་ཟླ་རིང་མོའི་ཁྲོད།སྤྱི་བདེ་ལས་ཁུངས་ཀྱི་གྱོད་གཞི་རྩད་གཅོད་ནུས་པར་མང་ཚོགས་ཀྱི་དོགས་འདྲི་སྣ་ཚོགས་དང་གནོད་འཚེ་ཕོག་མཁན་གྱི་ནང་མིས་རེ་སྒུག་ཆེན་པོ་བྱས་པའི་མདུན་དུ།ཅུས་ཏང་ཨུས་སྐབས་རེ་ནས་སྐབས་རེའི་གྱོད་སྒྲུབ་མི་དམངས་ཉེན་རྟོག་པ་ཡང་ཡང་བརྗེས་མོད།འོན་ཀྱང་ལིས་ཆེ་གེ་མོ་འཛིན་བཟུང་བྱེད་པའི་ཆོད་སེམས་གཏན་ནས་འགྱུར་མྱོང་མེད་ལ།མི་བསད་གྱོད་དོན་ངེས་པར་བརྟོལ་དགོས་པའི་འདུ་ཤེས་བརྟན་པོ་བཅངས་ནས་གྲོ་ཚང་ཆུས་སྤྱི་བདེ་ཅུས་ཀྱིས་ལོ་ངོ16རིང་གི་ཉེས་ཅན་བདའ་འདེད་ཀྱི་ལམ་བུ་རིང་མོ་ཞིག་བཏོད་པ་རེད། 2020ལོའི་ཟླ3པ་ནས་བཟུང་།ཞིང་ཆེན་དང་གྲོང་ཁྱེར།དེ་བཞིན་ཀན་སུའུ་དང་ཤིན་ཅང་བཅས་ཀྱི་སྤྱི་བདེ་ལས་ཁུངས་ཀྱིས་གཞི་གྲངས་ཆེན་པོའི་ཆ་འཕྲིན་ལག་རྩལ་གྱི་འདེགས་སྐྱོར་འོགབདའ་འདེད་འཛིན་བཟུང་གི་ལས་དོན་ཐད་དགའ་འོས་པའི་གོ་སྐབས་ཤིག་བྱུང་བ་དང་།འདེད་འཛིན་ཚོགས་ཆུང་གི་མི་དམངས་ཉེན་རྟོག་པས་གོམ་མཚམས་མི་འཇོག་པར་ཀན་སུའུ་དང་ཤིན་ཅང་སོགས་ཞིང་ཆེན་དང་རང་སྐྱོང་ལྗོངས་སུ་བསྐྱོད་དེ་ལམ་ཐག་སྤྱི་ལེ་སྟོང་ཕྲག་ཁ་ཤས་ཟིན་པ་དང་།ཟླ3པའི་ཚེས9ཉིན།མཐར་དོགས་ཡོད་ཉེས་ཅན་ལིས་ཆེ་གེ་མོ་ཤིན་ཅང་རང་སྐྱོང་ལྗོངས་ཝུའུ་ལུའུ་མུའུ་ཆི་གྲོང་ཁྱེར་དུ་འཛིན་བཟུང་བྱས་ནས་ཁྲིམས་ལ་སྦྱར། 
         “དྲང་བདེན་སླེབས་པ་འཕྱི་སྲིད་ཀྱང་།།གཏན་དུ་མི་ཡོང་ག་ལ་སྲིད།།” ལོ་ངོ16འདས་རྗེས།མི་རྣམས་ཀྱིས་སྔ་མོ་ནས་མི་ཡུལ་དང་གྱེས་སོང་སྙམ་པའི་ལིས་ཆེ་གེ་མོ་འཛིན་བཟུང་བྱས།ཝ་མོར་གཡོ་སྒྱུ་ཅི་འདྲ་ཆེ་ཡང་རྔོན་པའི་མིག་ལས་ཐར་མི་ཐུབ།དོགས་ཡོད་ཉེས་ཅན་ལིས་ཆེ་གེ་མོས་ངོས་ལེན་ཞུས་པར་གཞིགས་ན།ལོ་ངོ16རིང་ཁོས་གང་སར་འཁྱམས་ཉུལ་བྱས་པ་དང་།སྒེར་གཉེར་ཟ་ཁང་དུ་དུས་ཐུང་གླ་བ་བྱས་ཏེ་རང་ཁ་ཙམ་གསོས་ཤིང་།ཉིན་བཞིན་དངངས་སྐྲག་གིས་ཉི་མ་འཁྱོལ་ཐབས་བྱས།དཀའ་སྡུག་ཆེ་ལ་དུས་ཡུན་རིང་བའི་བྲོས་བྱོལ་གྱི་འཚོ་བའི་ཁྲོད་ནས་ཆེས་མཛེས་སྡུག་ལྡན་པའི་ལང་ཚོ་ཤོར་བ་དང་།སྤྱིར་བཏང་གི་མི་ཚེའི་ལྡོག་མེད་ཀྱི་བདེ་སྐྱིད་ལོངས་སྤྱོད་བྱེད་མ་ཐུབ་ལ།ཕ་མའི་མདུན་དུ་སྲི་ཞུ་དང་སེམས་ནུས་ཡོད་རྒུ་ཡང་འབུལ་མ་ཐུབ།གལ་ཏེ་དང་ཐོག་གཞོན་པའི་ཧོལ་རྒྱུག་དེ་འདྲ་བྱས་མེད་ཚེ།མི་ཚེའི་སྐྱོ་གར་འདི་བྱུང་དགོས་དོན་མེད་ཟེར།དོགས་ཡོད་ཉེས་ཅན་ལིས་ཆེ་གེ་མོའི་གདོང་ལ་སྔ་མོ་ནས་འགྱོད་གདུང་གི་མིག་ཆུ་འཁོར་ཡོད་ཀྱང་།དངོས་ཡོད་ཀྱི་མི་ཚེར་གལ་ཏེ་ཟེར་བ་ཞིག་མེད་པས་ཁོ་ལ་སྒུག་ཡོད་པ་ནི་བཅའ་ཁྲིམས་ཀྱི་ཆད་པ་ནན་མོ་དེའོ།།
རྩོམ་སྒྲིག་པ། བདེ་སྒྲོལ།