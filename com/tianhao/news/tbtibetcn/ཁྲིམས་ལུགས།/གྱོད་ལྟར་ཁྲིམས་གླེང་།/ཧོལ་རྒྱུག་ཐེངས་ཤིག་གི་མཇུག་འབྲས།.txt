ཧོལ་རྒྱུག་ཐེངས་ཤིག་གི་མཇུག་འབྲས།
ཟླ7པའི་ཚེས4ཉིན། མཚོ་ཤར་གྲོང་ཁྱེར་ལོའུ་ཏུའུ་ཆུས་སྤྱི་བདེ་ཅུས་ཉན་པོ་མངག་གཏོང་ཁང་ལ་ས་གནས་དེའི་བཟོ་སྐྲུན་ལས་ཡུལ་ག་གེ་མོའི་སྒོ་འགྲམ་དུ་རླངས་འཁོར་ཞིག་གིས་མི་གཉིས་ལ་བརྡུངས་པའི་ཉེན་བརྡ་འབྱོར་རྗེས། ལས་རེས་ཉེན་རྟོག་པ་འཕྲལ་མར་ཡུལ་དངོས་སུ་ཞིབ་བཤེར་བྱེད་པར་བསྐྱོད། ཞིབ་བཤེར་བྱས་པ་བརྒྱུད། ཝང་ཆེ་གེ་མོས་རླངས་འཁོར་བསྐོར་ཏེ་རང་གི་ཆུང་མ་དང་ཆུང་མའི་ལས་གྲོགས་གཉིས་ལ་གདོང་ཐུག་བརྒྱབ་ནས་རྨས་པ་དང་། ཉེན་རྟོག་པས་གྱོད་དོན་ལ་མྱུལ་ཞིབ་བྱེད་སྐབས་ཝང་ཆེ་གེ་མོར་བསམ་གཟས་ནས་མི་བསད་པའི་དོགས་པ་ཡོད་པས། གྱོད་གཞི་དེ་ལོའུ་ཏུའུ་ཆུས་སྤྱི་བདེ་ཅུས་ཉེས་དོན་མྱུལ་ཞིབ་རུ་ཆེན་ལ་སྤྲད།
          མི་དམངས་ཉེན་རྟོག་པས་རྒྱུས་ལོན་པ་ལྟར་ན། གྱོད་གཞི་མ་བྱུང་གོང་གི་དགོང་མོར། ཝང་ཆེ་གེ་མོས་གྲོགས་པོ་དང་མཉམ་དུ་ཟ་མ་ཟ་སྐབས་ཁོའི་ཆུང་མ་དང་སྐྱེས་པ་ཞིག་ནམ་རྒྱུན་མཉམ་དུ་སྡོད་ཀྱིན་ཡོད་པ་ཐོས། ཁོ་རང་ཁྱིམ་དུ་ལོག་རྗེས་གྲོགས་པོས་བཤད་པའི་སྐད་ཆ་ཡིད་ལ་དྲན་ཞིང་ཆུང་མས་ཕྱི་ནས་དགའ་རོགས་བཙལ་བར་དོགས་པ་སྐྱེས།
          ཕྱི་ཉིན་ཞོགས་པར། ཝང་ཆེ་གེ་མོས་རླངས་འཁོར་བསྐོར་ནས་རང་གི་ཆུང་མའི་ཕྱོགས་སུ་བསྐྱོད་པ་དང་། ཁོས་ལས་ཡུལ་ནས་ཕྱི་རུ་ཡོང་བཞིན་པའི་ཆུང་མའི་ཚུགས་ཀ་མཐོང་དུས། གྲོགས་པོས་བཤད་པའི་སྐད་ཆར་ཡིད་ཆེས་ཏེ་ཁོང་ཁྲོ་ཡིས་མ་བཟོད་པར་ཆུང་མ་གསོད་པའི་བསམ་ཚུལ་སྐྱེས་ཤིང་། དེ་མ་ཐག་རླངས་འཁོར་བསྐོར་ནས་ཆུང་མ་དང་མཉམ་དུ་ཡོད་པའི་ལས་གྲོགས་གཉིས་ལ་གདོང་ཐུག་བརྒྱབ།
          དོན་རྐྱེན་བྱུང་རྗེས། ཁོའི་ཆུང་མ་དང་ཆུང་མའི་ལས་གྲོགས་གཉིས་ལོའུ་ཏུའུ་ཆུས་མི་དམངས་སྨན་ཁང་དུ་བསྐྱལ་བ་དང་། དོགས་ཡོད་ཉེས་ཅན་ཝང་ཆེ་གེ་མོ་ཁྲིམས་རར་འབྱོར་རྗེས། རང་ཉིད་ཀྱིས་བསམ་གཟས་ནས་མི་བསད་པའི་ཉེས་གསོག་གི་དོན་དངོས་ཁས་མི་ལེན་པས། མིག་སྔར་གྱོད་གཞི་ལ་སྔར་ལས་ལྷག་པར་མྱུལ་ཞིབ་བྱེད་མུས་ཡིན།