ཁ་ལོ་བའི་ལག་ཁྱེར་རྫུན་མ་བཟོས་ན་ཁྲིམས་ལས་ཐར་ཐབས་དཀའ། ཁོ་པར་……
ཉེ་དུས། ཉིང་ཁྲི་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གྲོང་ཁྱེར་རུ་ཆེན་གྱི་མི་དམངས་ཉེན་རྟོག་པས་གྲོང་ཁུལ་དུ་སྐོར་གཡེང་བྱེད་སྐབས། འཇིབ་ཆུང(འཁོར་རྟགས་川AQ031A)ཞིག་ལམ་ཁར་གང་བྱུང་དུ་བཞག་པ་མཐོང་རྗེས། མོ་ཊའི་བདག་པོར་འདྲི་རྩད་བྱས། ཁོ་པའི་ཁ་ལོ་བའི་ལག་ཁྱེར་ཐོག་གི་ཡི་གེ་གསལ་པོ་མེད་པ་དང་ཚད་ལྡན་མེད་པ་ཤེས་རྗེས། ལག་ཁྱེར་དེ་རྫུན་མ་བཟོས་པའི་དོགས་པ་སྐྱེས། དེ་ནས་འདྲི་རྩད་ཞིབ་ཕྲ་བྱས་པ་བརྒྱུད། འཁོར་བདག་ཧོ་ཆེ་གེ་མོ (སྐྱེས་པ། རྒྱ་རིགས། ལོ་27 སི་ཁྲོན་བ། ཐོབ་ཐང་ལག་ཁྱེར་གྱི་ཨང་གྲངས། 5138221992*****873) ཡིན་པ་དང་མི་དམངས་ཉེན་རྟོག་པས་ཁོ་པ་ཉིང་ཁྲི་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་ཏུ་བརྟག་དཔྱད་དང་ལེན་བྱེད་པར་འབོད། ཁོ་བོས་བཏོན་པའི་ཐོབ་ཐང་ལག་ཁྱེར་གྱི་ཨང་གྲངས་ལ་གཞིགས་ཏེ་འགྲིམ་འགྲུལ་བཀོལ་སྤྱོད་ལས་སྟེགས་ནས་རྩད་གཅོད་བྱས་པར་མི་འདིས་ཁ་ལོ་བའི་ལག་ཁྱེར་རྩ་བ་ནས་བླངས་མེད་པ་ཤེས། དེ་རྗེས། འདྲི་རྩད་ཡང་བསྐྱར་བྱས་པ་བརྒྱུད། རང་ཉིད་ཀྱི་ཁ་ལོ་བའི་ལག་ཁྱེར་ཇི་ལྟར་བཟོས་མིན་ངོས་ལེན་གསལ་པོར་ཞུས་པ་མ་ཟད། འཕྲུལ་སྒུལ་འཁོར་རིགས་ཀྱི་ཁ་ལོ་བའི་ལག་ཁྱེར་རྫུན་མ་བཟོས་པའི་ཁྲིམས་འགལ་གྱི་བྱེད་སྤྱོད་ལ་ངོས་ལེན་གཙང་མ་ཞུས་པ་རེད།
          《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་འགྲོ་ལམ་འགྲིམ་འགྲུལ་བདེ་འཇགས་བཅའ་ཁྲིམས》ཀྱི་གཏན་འབེབས་གཞིར་བཟུང་། ཉིང་ཁྲི་གྲོང་ཁྱེར་སྤྱི་བདེ་ཅུས་འགྲིམ་འགྲུལ་ཉེན་རྟོག་ཉིང་ལག་རུ་ཁག་གིས་ཧོ་ཆེ་གེ་མོའི་ཁྲིམས་འགལ་བྱེད་སྤྱོད་ལ་ཆད་པ་གཏོང་རྒྱུ་དང་སྦྲགས་དངུལ་ཆད་ཀྱང་གཅོད་རྒྱུ། ཁོ་པར་སྲིད་འཛིན་བཀག་ཉར་ཉིན་20བྱས་པ་དང་དངུལ་ཆད་སྒོར་4900བཏང་འདུག
    འགྲིམ་འགྲུལ་ཉེན་རྟོག་པས་ཤ་ཚའི་དྲན་སྐུལ་ཞུ་བར།
          རྒྱ་ཆེའི་ཁ་ལོ་བ་ཚོས་རང་གཞན་གཉིས་ཀའི་བདེ་འཇགས་ཆེད། ངེས་པར་དུ་གཞུང་ལམ་འགྲིམ་འགྲུལ་བདེ་འཇགས་ཀྱི་བཅའ་ཁྲིམས་དང་ཁྲིམས་སྲོལ་ལ་བརྩི་སྲུང་ཞུ་དགོས་ཤིང་། སྟེས་དབང་གི་བསམ་བློ་གཏན་ནས་འཆང་མི་རུང་ལ། ཚད་དང་མཐུན་པའི་ཁ་ལོ་བའི་སློབ་གྲྭར་ངེས་པར་དུ་སློབ་སྦྱོང་བྱས་ནས་རྒྱུགས་ལོན་རྗེས་གཞི་ནས་འཁོར་རིགས་བཏང་ཆོག