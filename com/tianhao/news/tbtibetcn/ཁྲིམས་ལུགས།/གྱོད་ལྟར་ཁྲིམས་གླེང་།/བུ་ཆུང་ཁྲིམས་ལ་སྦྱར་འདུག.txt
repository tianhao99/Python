བུ་ཆུང་ཁྲིམས་ལ་སྦྱར་འདུག
ཉེ་ཆར། བོད་རང་སྐྱོང་ལྗོངས་གཞིས་རྩེ་གྲོང་ཁྱེར་གམ་པ་རྫོང་ཨུད་ཀྱི་དེ་སྔའི་རྒྱུན་ཨུ་དང་འཐབ་ཕྱོགས་གཅིག་གྱུར་པུའི་དེ་སྔའི་པུའུ་ཀྲང་བུ་ཆུང(ཁྲུའུ་རིམ་པ་གཞོན་པ)གིས་ལྐོག་ཟ་ལྐོག་རྔན་བླངས་པ་དང་། གཞུང་དངུལ་སྒེར་སྤྱོད་བྱས་པ། ཁྲིམས་འགལ་ངང་མཚོན་ཆ་ཉར་བ་སོགས་ཀྱི་ཉེས་པ་བསགས་པའི་གྱོད་གཞི་གཞིས་རྩེ་གྲོང་ཁྱེར་མི་དམངས་ཞིབ་དཔྱོད་ཁང་གིས་ཁྲིམས་ལྟར་གཞིས་རྩེ་གྲོང་ཁྱེར་འབྲིང་རིམ་མི་དམངས་ཁྲིམས་ཁང་ལ་གཞུང་གཏུག་བརྒྱབ་པ་རེད།
          ཞིབ་དཔྱོད་ལས་ཁུངས་ཀྱིས་ཞིབ་བཤེར་དང་ཞུ་གཏུག་རྒྱག་རིང་། ཁྲིམས་ལྟར་ཞུ་སྦྱོར་ཕྱི་མ་བུ་ཆུང་ལ་ཞུ་གཏུག་རྒྱག་དབང་ཡོད་པ་དང་། ཁྲིམས་ལྟར་ཞུ་སྦྱོར་ཕྱི་མར་འདྲི་རྩད་བྱས་པ། དག་འབུད་བྱེད་མཁན་གྱི་བསམ་འཆར་ཉན་པ་བཅས་བྱས་པ་རེད། གཞིས་རྩེ་གྲོང་ཁྱེར་མི་དམངས་ཞིབ་དཔྱོད་ཁང་གིས་ཉེས་བགྲང་ཞུ་གཏུག་བྱས་པ་སྟེ། ཞུ་སྦྱོར་ཕྱི་མ་བུ་ཆུང་གིས་གམ་པ་རྫོང་ནོར་སྲིད་ཅུས་ཀྱི་ཅུས་ཀྲང་དང་། སྲིད་གཞུང་གི་རྫོང་དཔོན་གཞོན་པ། རྫོང་ཨུད་ཀྱི་རྒྱུན་ཨུ་དང་འཐབ་ཕྱོགས་གཅིག་གྱུར་པུའི་པུའུ་ཀྲང་བཅས་ཀྱི་ལས་གནས་ཀྱི་སྟབས་བདེ་སྤྱད་ནས་གན་རྒྱ་རྫུན་མ་བཟོས་ཏེ་རྒྱལ་ཁབ་ཀྱི་མ་དངུལ་འབོར་ཆེན་ཁ་བསླུས་བརྒྱབ་པ་དང་། མི་གཞན་ལ་ལས་གྲྭའི་རྣམ་གྲངས་རྩིས་ལེན་རོགས་སོགས་བྱས་ནས་ཁེ་ཕན་རག་ཐབས་བྱས་ཏེ་གཞན་གྱི་རྒྱུ་དངོས་འབོར་ཆེན་ཁྲིམས་འགལ་ངང་བླངས་པ། གཞུང་དངུལ་འབོར་ཆེན་གཞན་སྤྱོད་བྱས་ཏེ་ཁེ་གཉེར་བྱེད་སྒོ་སྤེལ་བ། མེ་མདའ་དོ་དམ་གྱི་སྒྲིག་ལམ་ལས་འགལ་ནས་ཁྲིམས་འགལ་ངང་མཚོན་ཆ་ཉར་བ་བཅས་བྱས་པས། ལྐོག་ཟ་ལྐོག་རྔན་བླངས་པ་དང་། གཞུང་དངུལ་སྒེར་སྤྱོད་བྱས་པ། ཁྲིམས་འགལ་ངང་མཚོན་ཆ་ཉར་བ་སོགས་ཀྱི་ཉེས་པར་ཁྲིམས་ལྟར་ཉེས་དོན་འགན་འཁྲི་རྩད་གཅོད་བྱས་པ་རེད།
རྩོམ་སྒྲིག་པ། བདེ་སྒྲོལ།