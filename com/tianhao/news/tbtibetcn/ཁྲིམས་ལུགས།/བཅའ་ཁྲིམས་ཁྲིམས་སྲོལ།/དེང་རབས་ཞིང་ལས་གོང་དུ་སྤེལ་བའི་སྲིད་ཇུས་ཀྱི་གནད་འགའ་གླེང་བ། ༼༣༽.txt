དེང་རབས་ཞིང་ལས་གོང་དུ་སྤེལ་བའི་སྲིད་ཇུས་ཀྱི་གནད་འགའ་གླེང་བ། ༼༣༽
ཞིང་ལས་ཐད་དངུལ་འདེབས་རྒྱུ་ཁ་སྣོན་རྒྱག་པ་ནི་དེང་རབས་ཞིང་ལས་གོང་དུ་སྤེལ་བའི་གལ་གནད་ཅིག་རེད།
     རང་རེའི་རྒྱལ་ཁབ་ཀྱི་ཞིང་ལས་ནི་དུས་ཡུན་རིང་བོར་རྨང་གཞི་ཉམ་ཆུང་ཞིང་འབྱུང་འགྱུར་འཕེལ་སྟོབས་ཀྱིས་མི་ལོངས་པ་དང་སྐྱེ་ཁམས་ཁོར་ཡུག་ངན་འགྱུར་དང་གེགས་འགོག་ནུས་སྟོབས་ཞན་འགྱུར་གྱི་ཚུལ་དུ་གནས་འདུག་པས།སྐབས་སོ་སོའི་སྲིད་གཞུང་གིས་ཞིང་ལས་ནི་རྒྱལ་དམངས་དཔལ་འབྱོར་གྱི་རྨང་གཞི་ཡིན་པའི་གོ་གནས་རྒྱུན་སྐྱོང་བྱས་པ་དང་།ཞིང་ལས་ནི་རྒྱལ་དམངས་དཔལ་འབྱོར་གོང་དུ་སྤེལ་བའི་གོ་གནས་དང་པོར་བཞག་ནས་ཞིང་ལས་ཐད་དངུལ་ཐེབས་གྲངས་ལ་ཁ་སྣོན་བརྒྱབ་པ་རེད།བཅོས་བསྒྱུར་སྒོ་འབྱེད་བྱས་ཚུན།ཞིང་ལས་མགྱོགས་མྱུར་ངང་འཕེལ་བའི་སྐུལ་རྐྱེན་ཐད་ནས་སྤྱི་སྡོམ་རེ་བྱས་ན།གཅིག་ཏུ་ནི་སྲིད་ཇུས་ལ་བརྟེན་པ་ཡིན།གཉིས་སུ་ནི་དངུལ་བཏབས་པར་བརྟེན་པ་ཡིན།གསུམ་དུ་ནི་ཚན་རྩལ་ལ་བརྟེན་པ་ཡིན།འདི་ལྟ་ན་དངུལ་ཐེབས་པར་ཁ་སྣོན་བརྒྱབ་པ་ནི་གཙོ་གནད་ཅིག་ཏུ་བཞག་ཡོད་མོད།འོན་ཏེ་རྒྱལ་དམངས་ཡོང་སྒོའི་བགོ་བཤའ་རྒྱག་སྟངས་ཀྱི་སྒྲིག་གཞི་ལ་ངོ་བོ་ཅན་གྱི་ལེགས་སྡེབ་མ་བྱུང་གོང་དུ་བླང་བྱ་འདི་ཡང་དོན་འཁྱོལ་ཡག་པོ་ཡོང་དཀའ་བ་ཞིག་རེད།ཉེ་བའི་ལོ་ཤས་ནང་དུ་ཀྲུང་དབྱང་གིས་བཟོ་ལས་ཀྱིས་ཞིང་ལས་སྐྱོང་བ་དང་གྲོང་ཁྱེར་གྱིས་ཞིང་སྡེ་སྐྱོར་བའི་བྱེད་ཕྱོགས་བཏོན་གནང་བྱུང་ལ།འདི་ནི་ཞིང་ལས་ཕྱོགས་སུ་དངུལ་འདེབས་རྒྱུ་ཇེ་མང་དུ་འགྲོ་བར་དོན་སྙིང་དང་ལྡན་པའི་ཐབས་ཤིག་ཡིན་པར་གདོན་མི་ཟ་བ་རེད།ཐེངས་འདིའི“ཡིག་ཆ་ཨང་ཀི་དང་པོ”ཡིས“ཞིང་གསུམ”ཕྱོགས་སུ་དངུལ་འདེབས་པར་ཤུགས་སྣོན་དགོས་པ་དང་དེང་རབས་ཞིང་ལས་སྤེལ་བར་དངུལ་འདེབས་པའི་འགན་ཐེག་ལམ་སྲོལ་འཛུགས་དགོས་པའི་བླང་བྱ་བཏོན་པ་ལས།ཀྲུང་དབྱང་དང་རྫོང་རིམ་པ་ཡན་གྱི་ས་གནས་ནོར་སྲིད་ཀྱིས་ལོ་རེར་ཞིང་ལས་ཕྱོགས་སུ་དངུལ་འདེབས་པའི་སྤྱི་འབོར་འཕར་སྣོན་འབྱུང་ཚད་དེ་ནོར་སྲིད་ཀྱི་རྒྱུན་ལྡན་ཡོང་སྒོའི་འཕར་ཚད་ལས་མཐོ་བ་ཡིན་དགོས་ཚུལ་ནན་རྗོད་བྱས་ཡོད།འདིའི་ནང་གསེས་སུ་མུ་མཐུད་དུ“སྔོན་ལོ་ལས་མཐོ་བ་གསམ”ཞེས་པ་ལྟར་ཏེ།ཇི་སྐད་དུ་ནོར་སྲིད་ཀྱིས་ཞིང་ལས་སྐྱོར་བར་དངུལ་ཐེངས་པའི་འཕར་ཚད་སྔོན་ལོ་ལས་མཐོ་བ་དང་།རྒྱལ་ཁབ་ཀྱི་བརྟན་འཇགས་རྒྱུ་ནོར་ཐད་དངུལ་ཐེབས་པ་ལས་ཞིང་སྡེ་ལ་སྤྱད་པའི་འཕར་ཚད་སྔོན་ལོ་ལས་མཐོ་བ་དང་།ས་ཞིང་བཤུག་འཚོང་གི་ཡོང་སྒོ་ལས་ཞིང་སྡེའི་འཛུགས་སྐྲུན་ལ་སྤྱད་པའི་འཕར་ཚད་སྔོན་ལོ་ལས་མཐོ་བ་བཅས་རེད།     བཟོ་ལས་ཀྱིས་ཞིང་ལས་སྐྱོང་བ་དང་གྲོང་ཁྱེར་གྱིས་ཞིང་སྡེ་སྐྱོར་བའི་བྱེད་ཕྱོགས་འདི་ཡག་ཙམ་འཁྱོངས་དགོས་ན།དངུལ་ཐེབས་པའི་འཕར་ཚད་དང་སྤྱི་འབོར་ལ་བལྟ་དགོས་པ་མ་ཟད།དེ་བས་གལ་ཆེ་བ་ནི་ནོར་སྲིད་ཀྱི་ཡོང་སྒོ་ཚད་མཐོ་བར་འཕར་སྣོན་བྱུང་བའི་ཆ་རྐྱེན་ལ་བརྟེན་ནས་ཞིང་ལས་ཕྱོགས་སུ་དངུལ་ཐེབས་པའི་བསྡུར་ཚད་དེ་འགྲོས་མཚུངས་ངང་འཕེལ་ཐུབ་མིན་ལ་བལྟ་དགོས། 2006ལོའི་ཀྲུང་དབྱང་གི“ཡིག་ཆ་ཨང་ཀི་དང་པོ”ལས་བཏོན་གནད་བྱུང་བའི་མུ་མཐུད་དུ“སྔོན་ལོ་ལས་མཐོ་བ་གསུམ”དང་ད་ལོའི“སྔོན་ལོ་ལས་མཐོ་བ་གསུམ”ལ་ཁྱད་པར་ཆེ་ཙམ་ཡོད་པ་ཡིན།ན་ནིང་གི“སྔོན་ལོ་ལས་མཐོ་བ་གསུམ”གྱི་དམིགས་བྱ་ནི་གཙོ་བོ་ཞིང་ལས་དང་ཞིང་སྡེའི་རྨང་གཞིའི་སྒྲིག་བཀོད་ཀྱི་འཛུགས་སྐྲུན་ཐད་ལ་ཁ་གཏད་ཡོད།དེ་ནི་ནོར་སྲིད་ཀྱིས་ཞིང་ལས་ལ་རྒྱབ་སྐྱོར་བྱེད་པར་དངུལ་འདེབས་ཚད་སྔོན་ལོ་ལས་མཐོ་བ་དང་།རྒྱལ་ཁབ་ཀྱིས་དོམ་དུ་བླངས་པ་དང་སྔོན་རྩིས་སུ་ཚུད་པའི་དངུལ་འབོར་ལས་ཞིང་སྡེའི་འཛུགས་སྐྲུན་ཐད་སྤྱོད་པའི་བསྡུར་ཚད་སྔོན་ལོ་ལས་མཐོ་བ་དང་།དེའི་ནང་ནས་ཐད་ཀར་ཞིང་སྡེའི་ཐོན་སྐྱེད་དང་འཚོ་བའི་ཆ་རྐྱེན་ལེགས་འགྱུར་ཡོང་བར་སྤྱོད་པའི་དངུལ་འབོར་སྔོན་ལོ་ལས་མཐོ་བ་ཞེས་བརྗོད་ཡོད་པ་རེད། ད་ལོའི“སྔོན་ལོ་ལས་མཐོ་བ་གསུམ”དུས་ས་ཞིང་བཤུག་འཚོང་གི་ཡོང་སྒོ་དེ་ཞིང་ལས་ཀྱི་འཛུགས་སྐྲུན་ལ་སྤྱོད་པའི་བསྡུར་ཚད་སྔོན་ལོ་ལས་མཐོ་བ་ཞེས་པ་འདི་བསྣན་ཡོད་ཅིང་།རྒྱལ་ཁབ་ཀྱིས་དོམ་དུ་བླངས་པ་དང་སྔོན་རྩིས་སུ་ཚུད་པའི་དངུལ་འབོར་ལས་ཞིང་སྡེའི་འཛུགས་སྐྲུན་དུ་སྤྱོད་པའི་བསྡུར་ཚད་སྔོན་ལོ་ལས་མཐོ་བ་ཞེས་པ་འདི་དོར་བཏང་ཡོད་པ་རེད།