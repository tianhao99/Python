ལྷ་སའི་གྲོང་མི་ཞིག་ལ་དྲ་ཐོག་ནས་སྒོར་ཁྲི24ཡི་བསླུ་བྲིད་ཐེབས་པ།
ཁྱེད་ཀྱིས་དངུལ་སྤྲོད་འབོ་(支付宝)ཡི་གྲབས་དངུལ་(备用金)ཐོས་མྱོང་ངམ།
          “དེ་ནི་དུས་ཐུང་དངུལ་བུན་ཉུང་ངུ་གཏོང་བའི་དྲ་ཐོག་གི་ཐོན་རྫས་ཤིག་ཡིན་ཞིང་། འདིས་དངུལ་གྲངས་ཉུང་བའི་མྱུར་མཁོའི་འཛད་སྤྱོད་ཀྱི་དགོས་མཁོ་སྐོང་ཐུབ་པ་དང་། ཡིད་རྟོན་དང་རྩིས་ཐོའི་གནས་ཚུལ་ཡག་པོ་ཡོད་ཚེ་ཐེངས་རེར་ཆེས་མང་ན་སྒོར500བླངས་ཆོག་ལ་ཉིན་བདུན་ནང་ཕྱིར་སློག་དགོས། དངུལ་བུན་བསྐྱིས་རྗེས་དངུལ་སྤྲོད་འབོ་ཡི་རྩིས་ཁྲའི་ལྷག་གྲངས་ནང་ནས་དངུལ་སྨར་ལེན་ཆོག” ཉེ་ཆར་བསླུ་བྲིད་གཏོང་མཁན་གྱིས་མི་མང་ཆེ་བ་ཞིག་གིས་དངུལ་སྤྲོད་འབོ་ཡི་གྲབས་དངུལ་གྱི་ནུས་པ་ལ་དམིགས་ནས་བསླུ་བྲིད་གཏོང་བཞིན་ཡོད།
          བསླུ་བྲིད་གཏོང་བའི་བརྒྱུད་རིམ།
          ཟླ12པའི་ཚེས23ཉིན་ལྷ་སའི་གྲོང་མི་ཞིག་ལ་རང་ཉིད“དངུལ་སྤྲོད་འབོ་ཡི་གྲོག་མ་དངུལ་རྩའི་ཞབས་ཞུ”(支付宝蚂蚁金服)ཡི་ཚོང་འགྲུལ་སྤྱི་གཉེར་བ་ཡིན་ཞེས་པའི་རྒྱུས་མངའ་མེད་པའི་ཁ་པར་ཞིག་འབྱོར་ནས་ཐའོ་པའོ་（淘宝）ཐོག་ཉོས་པའི་ཚོང་ཟོག་ལ་སྤུས་ཚད་ཀྱི་གནད་དོན་ཡོད་ཚེ་སྐྱིན་ཚབ་འཇལ་ཆོག་ཟེར།
          གྲོང་མི་དེས་བསླུ་བྲིད་གཏོང་བར་སྙམ་ནས་ཕ་རོལ་པར་སྐྱིན་ཚབ་འཇལ་མི་དགོས་ཞེས་ལན་བརྒྱབ་རྗེས་ཁ་པར་གྱི་སྒོ་བརྒྱབ་པ་རེད། ཡུན་རིང་མ་འགོར་བར། ཕ་རོལ་པོས་སླར་ཡང་ཁ་པར་བཏང་ནས“ངེད་ཅག་གིས་དངུལ་ཕྱིར་སློག་པ་རྣམས་དངུལ་སྤྲོད་འབོ་ཡི་གྲབས་དངུལ་ནང་བསྐུར་ཡོད། གལ་ཏེ་གྲབས་དངུལ་གྱི་བགྲོད་ལམ་ཁ་མ་བརྒྱབ་ཚེ་ཟླ་རེར་དངུལ་ཁང་གི་བྱང་བུའི་ནང་ནས་སྒོར་མོ་འཐེན་ངེས་རེད”ཅེས་བཤད།
          གྲོང་མི་དེས་འཕྲལ་མར་དངུལ་སྤྲོད་འབོ་ཡི་གྲབས་དངུལ་གྱི་ཁ་ཕྱེ་ནས་བལྟས་ཚེ་དེའི་ནང་དངོས་གནས་དངུལ་སྨར་སྒོར500ཡོད་པ་མཐོང་བྱུང་། དེའི་རྗེས་སུ་ཕ་རོལ་པོས་གྲབས་དངུལ་དེ་ནི་ཁོང་ཚོའི་དངུལ་ཡིན་པས། གྲོང་མི་དེས་ཕ་རོལ་པོས་སྣེ་སྟོན་ལྟར་བགྲོད་ལམ་གྱི་སྒོ་རྒྱག་དགོས་ཟེར།
          ཕ་རོལ་པོའི་རེ་བ་ལྟར་གྲབས་དངུལ་ནང་གི་སྒོར500ཕ་རོལ་པོས་དམིགས་འཛུགས་བྱས་པའི་དངུལ་ཁང་གི་རྩིས་ཐོ་ཞིག་ཏུ་བསྒྱུར་རྗེས། ཕ་རོལ་པོས་ཡང་གྲབས་དངུལ་གྱི་བགྲོད་ལམ་སྒོ་བརྒྱབ་ནས་བདེ་འཇགས་འཛད་སྤྱོད་དངུལ་རྩའིAPPདང་། སྐད་འཕྲིན་ཕྲན་རྡོག་དངུལ་བུན། (微信微粒贷) དངུལ་སྤྲོད་འབོ་ཡི་ཅེ་པེ་ (借呗)སོགས་དངུལ་བུན་སྟེགས་བུས་སྒོར་མོ་བསྐྱིས་པ་མ་ཟད་ཕ་རོལ་པོས་དམིགས་འཛུགས་བྱས་པའི་དངུལ་ཁང་གི་རྩིས་ཐོ་གཞན་པ་འགའི་སྟེང་དུ་རྩིས་སྒྱུར་བྱེད་དགོས་ཟེར།
          དེ་རྗེས་གྲོང་མི་དེས་ཕ་རོལ་པོའི་རེ་བ་ལྟར་ཁྱོན་བསྡོམས་དངུལ་ཐེངས11ལ་བསྒྱུར་བ་རེད། ཁོང་ལ་བསམ་ཡུལ་ལས་འདས་པ་ཞིག་ནི་དངུལ་ཐེངས24བསྒྱུར་རྗེས་ཕ་རོལ་བས་ད་དུང་དངུལ་བསྒྱུར་དགོས་པའི་རེ་བ་བཏོན་པས། ད་གཟོད་རང་ཉིད་ལ་བསླུ་བྲིད་ཐེབས་པ་ཤེས་རྗེས་གྲོང་མི་དེས་འཕྲལ་མར་ཉེན་རྟོག་ཕྱོགས་དང་འབྲེལ་བ་བྱས་པ་རེད། མིག་སྔར་གྱོད་གཞི་བརྟག་དཔྱད་བྱེད་བཞིན་པའི་སྒང་ཡིན།
          ཁྱེད་ཀྱིས་ཅི་ཞིག་ནི་དངུལ་སྤྲོད་འབོ་ཡི་གྲབས་དངུལ་ཡིན་པ་ཤེས་སམ།
          དངུལ་སྤྲོད་འབོ་ཡི་གྲབས་དངུལ་ནི་དོན་དངོས་ཐོག་གྲོག་མའི་དངུལ་བུན་གཏོང་བའི་རྩ་བའི་རིགས་པ་དང་ཕལ་ཆེར་འདྲ་ཞིང་། དེའི་ཁྱད་པར་ཆེ་ཤོས་ནི་འབོར་གྲངས་མི་འདྲ་བར་གྲབས་དངུལ་གྱི་དངུལ་གྲངས་མཐོ་ཤོས་སྒོར500རེད། 
          གྲབས་དངུལ་ཤར་གཏོང་བྱེད་ཐུབ་མིན་དེ་ནི་མ་ལག་གིས་ཕྱོགས་བསྡུས་དཔྱད་འཇོག་བྱས་པ་ལ་བརྟེན་ནས་བྱུང་བ་ཡིན་ཞིང་། ཏིལ་འབྲུའི་ཡིད་རྟོན་བྱེད་ཚད་མཐོ་བའི་མཛད་སྤྱོད་པ་ཚང་མར་ཤར་གཏོང་ཐུབ་པའི་ཆ་རྐྱེན་ལྡན་ཡོད།
          ཉེན་རྟོག་པས་གསལ་འདེབས་གནང་དོན། 
          དངུལ་སྤྲོད་འབོ་ཡི་གྲབས་དངུལ་ནི་དངུལ་བུན་ཞིག་ཡིན་པ་ལས་དོན་དངོས་ཀྱི་བཅོལ་དངུལ་ནི་མིན་པས། དེར་ “ཚོང་པས”བཤད་པ་བཞིན་དངུལ་ཕྱིར་བསྐུར་ཏེ་དངུལ་སྤྲོད་འབོ་ཡི་གྲབས་དངུལ་ནང་སླེབས་ཡོད་པ་དེ་འདྲ་ཞིག་རྩ་བ་ནས་མེད། 
རྩོམ་སྒྲིག་པ། བདེ་སྒྲོལ།