དེང་རབས་ཞིང་ལས་གོང་དུ་སྤེལ་བའི་སྲིད་ཇུས་ཀྱི་གནད་འགའ་གླེང་བ། ༼༢༽
ད་ལོའི་ཀྲུང་དབྱང་གི“ཡིག་ཆ་ཨང་ཀི་དང་པོ”ལས་དེང་རབས་ཞིང་ལས་ལ་མཚན་ཉིད་དུ་ཐེ་བའི་གོ་དོན་གསར་པ་ཞིག་བསྣན་པ་སྟེ།དེང་རབས་ཀྱི་དངོས་པོའི་ཆ་རྐྱེན་སྤྱད་ནས་ཞིང་ལས་ལ་སྒྲིག་ཆས་འདོན་པ་དང་།དེང་རབས་ཀྱི་ཚན་རྩལ་ཆ་རྐྱེན་སྤྱད་ནས་ཞིང་ལས་ལ་སྒྱུར་བཟོ་བྱེད་པ།དེང་རབས་ཀྱི་ཐོན་ལས་མ་ལག་སྤྱད་ནས་ཞིང་ལས་ལ་ཡར་འཐེན་བྱེད་པ།དེང་རབས་ཀྱི་བདག་གཉེར་བྱེད་སྟངས་སྤྱད་ནས་ཞིང་ལས་ལ་སྐུལ་འདེད་བྱེད་པ།དེང་རབས་ཀྱི་འཕེལ་རྒྱས་བློ་རྟོགས་སྤྱད་ནས་ཞིང་ལས་ལ་འཁྲིད་འདྲེན་བྱེད་པ།ཞིང་ལས་གསར་གྲས་སྐྱེད་སྲིང་བྱ་བར་བརྟེན་ནས་ཞིང་ལས་གོང་དུ་སྤེལ་ཅིང་ཞིང་ལས་ཉིད་ཆུ་བེད་ཅན་དང་འཕྲུལ་ཆས་ཅན་དང་ཆ་འཕྲིན་ཅན་བཅས་ལ་འགྱུར་བའི་ཆུ་ཚད་མཐོར་འདེགས་བྱེད་པས།ས་ཞིང་གི་ཐོན་ཚད་དང་ཐོན་ཁུངས་ཀྱི་སྤྱོད་ཚད་དང་ངལ་རྩོལ་གྱི་ཕྱོག་ཚད་བཅས་མཐོར་འདེགས་བྱེད་པ་འདི་དག་ནན་རྗོད་བྱས་ཡོད།འདི་དག་ནི་དེང་གི་འཛམ་གླིང་ཡོངས་ཀྱི་དེང་རབས་ཞིང་ལས་ཀྱི་སྤྱི་མཚན་དུ་ངོས་འཛིན་པ་མ་ཟད།འདིའི་ནང་ནས་ཀྱང་དེང་རབས་ཀྱི་འཕེལ་རྒྱས་བློ་རྟོགས་སྤྱད་ནས་ཞིང་ལས་ལ་འཁྲིད་འདྲེན་བྱེད་པ་ཞེས་པ་ནི་དེ་བས་ཀྱང་གལ་ཆེ་བར་སྙམ་པ་ཡིན།མུ་འཕེལ་འཐུས་པའི་འཕེལ་རྒྱས་བློ་རྟོགས་སྤྱད་ནས་ཞིང་ལས་ལ་འཁྲིད་འདྲེན་འཁྱོངས་པ་ད་གཟོད་ཀྲུང་དབྱང་གིས་བཏོན་པའི་མི་དང་རང་བྱུང་ཁམས་བར་འཆམ་མཐུན་ཡོང་འཇུག་པ་དང་ཞིང་ལས་འཕེལ་སྟབས་ཚུལ་འགྱུར་བར་བརྩོན་པ་དང་ཐོན་ཁུངས་གྲོན་ཆུང་ཅན་ནམ་ཁོར་ཡུག་དང་མཛའ་མཐུན་ཅན་གྱི་སྤྱི་ཚོགས་འཛུགས་པའི་ཇུས་ཆེན་དོན་འཁྱོལ་ཡོང་བར་ཕན་པ་རེད།རང་རེའི་རྒྱལ་ཁབ་འདིར་མི་འབོར་གྱི་མནན་ཁག་ཆེ་དྲགས་པ་དང་།ཆ་སྙོམས་ངང་ཐོན་ཁུངས་ཐོབ་ཚད་ལྟོས་བཅས་ཀྱིས་དཀོན་ཉུང་ཡིན་པ་དང་།ཞིང་ལས་ཀྱི་སྐྱེ་ཁམས་ཁོར་ཡུག་ཉིན་རེ་བཞིན་ངན་འགྱུར་དང་སྐྱེ་ཁམས་སྲུང་སྐྱོང་ཐད་བུ་ལོན་དོམ་དུ་ཆད་པ་མང་དྲགས་པར་འདུག་པ་དང་།ཟས་རིགས་བདེ་བསྟེན་ནམ་སྐྱེ་ཁམས་བདེ་བསྟེན་ཐད་ལ་ཤུགས་རྐྱེན་ཚབས་ཆེན་བཟོ་བཞིན་ཡོད་པས།མུ་འཕེལ་འཐུས་པའི་དེང་རབས་ཞིང་ལས་བསྐྱང་རྒྱུ་ནི་དེ་བས་གལ་འགངས་ཆེ་བ་ཡིན་ལ།དེང་རབས་ཅན་གྱི་ཞིང་ལས་གསར་གྲས་ཞེས་པ་ནི་མཐུད་མུར་འཕེལ་འཐུས་པ་ཞིག་ཅིས་ཀྱང་ཡིན་དགོས་པ་ཤེས་འདུག