མི་རིགས་ས་ཁོངས་རང་སྐྱོང་ལམ་ལུགས་སྐོར་གླེང་བ། ༼༥༽
མཉམ་དུ་མཐུན་སྒྲིལ་འབད་འཐབ་བྱས་ནས། མཉམ་དུ་དར་རྒྱས་གོང་འཕེལ་དུ་གཏོང་དགོས། «མི་དམངས་ཉིན་རེའི་ཚགས་པར་»གྱི་དཔྱད་གཏམ་པའི་རྩོམ་ཡིག་“མི་རིགས་ས་ཁོངས་རང་སྐྱོང་ལམ་ལུགས་རྒྱུན་འཁྱོངས་དང་འཐུས་ཚང་དུ་གཏོང་བ།”ཞེས་པའི་ཁག་ལྔ་བ།     མཉམ་དུ་མཐུན་སྒྲིལ་འབད་འཐབ་བྱས་ནས། མཉམ་དུ་དར་རྒྱས་གོང་འཕེལ་གཏོང་རྒྱུ་ནི་དུས་རབས་གསར་བའི་དུས་སྐབས་གསར་བའི་ནང་གི་རང་རྒྱལ་གྱི་མི་རིགས་བྱ་བའི་བརྗོད་བྱ་གཙོ་བོ་ཡིན། བརྗོད་བྱ་དེ་ལས་འཕེལ་རྒྱས་ནི་ཏང་གི་སྲིད་བསྐྱངས་ཏེ་རྒྱལ་ཁབ་དར་རྒྱས་གཏོང་བའི་ལས་འགན་དང་པོ་ཡིན་པ་དང་། མི་གཙོ་བོར་འཛིན་པའི་བརྗོད་བྱའི་སྙིང་བོ་ཡིན་པ། ཕྱོགས་ཡོངས་སྙོམས་སྒྲིག་དང་རྒྱུན་མཐུད་འཕེལ་རྒྱས་ཀྱི་གཞི་རྩའི་རེ་བ་ཡིན་པ། གཅིག་གྱུར་འཆར་འགོད་དང་ཕན་ཚུན་རོགས་འདེགས་བྱེད་པའི་རྩ་བའི་བྱེད་ཕྱོགས་ཡིན་པ་བཅས་མངོན་པར་མཚོན་ཡོད་ལ། ཚན་རིག་གི་འཕེལ་རྒྱས་ལྟ་བ་དེ་མི་རིགས་བྱ་བའི་ཁྲོད་ཀྱི་ཞིབ་རྒྱས་ཀྱི་སྤྱོད་སྟངས་དང་མཚོན་སྟངས་ཀྱང་རེད། མཉམ་དུ་མཐུན་སྒྲིལ་འབད་འཐབ་བྱས་ནས། མཉམ་དུ་དར་རྒྱས་གོང་འཕེལ་དུ་གཏོང་བའི་བརྗོད་བྱ་གཙོ་བོ་དེ་དམ་པོར་བཟུང་ན། གནས་བབ་གསར་བའི་འོག་ཏུ་མི་རིགས་གནད་དོན་ཐག་གཅོད་ཡང་དག་བྱེད་པ་དང་། མི་རིགས་བྱ་བ་བཟང་བོར་བསྒྲུབ་པའི་རྩ་དོན་དེ་དམ་འཛིན་བྱས་པ་ཡིན།      མཉམ་དུ་མཐུན་སྒྲིལ་འབད་འཐབ་བྱེད་རྒྱུ་ནི། རྒྱལ་ཡོངས་རིགས་སོ་སོའི་མི་དམངས་ཀྱི་བློ་གྲོས་དང་སྟོབས་ཤུགས་དེ་ཕྱོགས་ཡོངས་ནས་འབྱོར་འབྲིང་སྤྱི་ཚོགས་འཛུགས་སྐྲུན་བྱེད་པ་དང་། ཀྲུང་གོའི་ཁྱད་ཆོས་ཀྱི་སྤྱི་ཚོགས་རིང་ལུགས་འཛུགས་སྐྲུན་བྱེད་པ། ཀྲུང་ཧྭ་མི་རིགས་ཀྱི་རླབས་ཆེན་བསྐྱར་དར་མངོན་འགྱུར་བྱེད་པའི་སྟེང་དུ་བསྡུ་རྒྱུ་དེ་རེད། རྒྱལ་ཡོངས་ཀྱི་རིགས་སོ་སོའི་མི་དམངས་ཡོངས་ཀྱིས་མཉམ་དུ་མཐུན་སྒྲིལ་འབད་འཐབ་བྱེད་པ་རྒྱུན་འཁྱོངས་བྱས་ན། ཀྲུང་གོའི་ཁྱད་ཆོས་ཀྱི་སྤྱི་ཚོགས་རིང་ལུགས་ལས་དོན་ལ་ད་བཟོད་རྒྱུན་ཆད་མེད་པར་གྲུབ་འབྲས་གསར་བ་ཐོབ་ཏེ། མཇུག་མཐར་ལེགས་འགྲུབ་འབྱུང་ངེས། རང་རྒྱལ་ནི་རིགས་སོ་སོའི་མི་དམངས་ཀྱིས་མཉམ་དུ་གསར་གཏོད་བྱས་པའི་གཅིག་གྱུར་གྱི་མི་རིགས་མང་བོའི་རྒྱལ་ཁབ་ཅིག་ཡིན་པས། རིགས་སོ་སོའི་མི་དམངས་ཀྱི་མཐུན་སྒྲིལ་ཆེན་པོ་ལ་ལོ་རྒྱུས་ཀྱི་རྩ་བ་ཟབ་ཅིང་། ད་ཡོད་ཀྱི་རྨང་གཞི་ཁྱབ་ཆེན་པོ་ལྡན། རྒྱལ་ཡོངས་ཀྱི་རིགས་སོ་སོའི་མི་དམངས་ཀྱི་མཐུན་སྒྲིལ་ཆེན་པོ་དེ་ནི་འདས་ད་ལྟ་མ་འོངས་གང་ཡིན་ནའང་ང་ཚོས་དཀའ་ངལ་དང་ཉེན་ཁ་སྣ་ཚོགས་ཀྱི་ཉམས་སད་ཐེག་ཏེ། རྒྱལ་ཁའི་ངང་མདུན་ནས་མདུན་དུ་བསྐྱོད་པའི་ཁག་ཐེག་གཙོ་བོ་ཡིན། ང་ཚོས་གཡོ་འགུལ་སྤུ་ཙམ་ཡང་མེད་པའི་སྒོ་ནས་མི་རིགས་ས་ཁོངས་རང་སྐྱོང་ལམ་ལུགས་རྒྱུན་འཁྱོངས་བྱེད་པ་དང་དེ་འཐུས་ཚང་དུ་གཏོང་བ་དང་། རྒྱ་རིགས་གྲངས་ཉུང་མི་རིགས་དང་འབྲལ་མི་ཐུབ་པ་དང་། གྲངས་ཉུང་མི་རིགས་ཀྱང་རྒྱ་རིགས་དང་འབྲལ་མི་ཐུབ་ལ། གྲངས་ཉུང་མི་རིགས་སོ་སོའང་གཅིག་གིས་གཅིག་ལ་འབྲལ་མི་ཐུབ་པའི་བསམ་བློའི་ལྟ་བ་རྒྱུན་འབྱམས་སུ་བཏང་སྟེ། མི་རིགས་ཁག་གི་མི་དམངས་བར་སྐྱིད་སྡུག་མཉམ་མྱོང་དང་གཅིག་སེམས་གཅིག་གཏད་ཀྱི་གཟི་བརྗིད་སྲོལ་རྒྱུན་མི་རབས་ནས་མི་རབས་བར་དུ་སྤེལ་ནས། མི་རིགས་ཁག་གི་མི་དམངས་བཟང་ཞིང་།མི་རིགས་མཐུན་སྒྲིལ་བཟང་བའི་བརྗོད་བྱ་གཙོ་བོ་དེ་སྔར་ལས་ལྷག་པའི་སྒོ་ནས་གཟེངས་སུ་ཐོན་པར་བྱེད་དགོས།