ཅི་ཞིག་ལ་འཛད་སྤྱོད་པའི་གནས་ཚུལ་རྟོགས་དབང་ཟེར། གཟུངས་སྐྱིད།
འཛད་སྤྱོད་པའི་གནས་ཚུལ་རྟོགས་དབང་ཟེར་བ་དེ་ནི་འཛད་སྤྱོད་པས་རང་ཉིད་ཀྱིས་ཉོ་བའམ་ཡང་ན་བཀོལ་སྤྱོད་བྱེད་ཀྱིན་པའི་ཚོང་རྫས་དང་དང་ལེན་བྱེད་བཞིན་པའི་ཞབས་ཞུ་དེ་དང་འབྲེལ་བ་ཡོད་པའི་གནས་ཚུལ་ངོ་མར་ཁྲིམས་ལྟར་རྒྱུས་ལོན་བྱེད་ཆོག་པའི་དབང་ཆ་དེ་ལ་ཟེར་ཞིང་། འཛད་སྤྱོད་པའི་གནས་ཚུལ་རྟོགས་དབང་གསལ་བོར་བྱེད་ཆེད། འཛད་སྤྱོད་པས་བདག་གཉེར་མཁན་ལ་ཚོང་རྫས་དང་ཡང་ན་ཞབས་ཞུ་དེའི་འབྲེལ་ཡོད་ཆ་འཕྲིན་འདོན་སྤྲོད་བྱེད་དགོས་པའི་རེ་བ་བཏོན་ཆོག་པ་དང་། འཛད་སྤྱོད་པའི་ཁེ་དབང་སྲུང་སྐྱོང་བཅའ་ཁྲིམས་ཀྱི་དོན་ཚན་བརྒྱད་པའི་ནང་གི་གཏན་འཁེལ་ལྟར་ན། ཆ་འཕྲིན་འདི་དག་གཙོ་བོ་གཤམ་གྱི་ཕྱོགས་གསུམ་ནང་དུ་འདུ་སྟེ། གཅིག ཚོང་རྫས་སམ་ཡང་ན་ཞབས་ཞུ་དེའི་གཞི་རྩའི་གནས་ཚུལ་ཏེ། དཔེར་ན་ཚོང་རྫས་ཀྱི་མིང་དང་ཚོང་རྟགས། ཐོན་སྐྱེད་བྱེད་ཡུལ། ཐོན་སྐྱེད་བྱེད་མཁན་གྱི་མིང་། ཐོན་སྐྱེད་དུས་ཡུན། ཞབས་ཞུའི་ནང་དོན་སོགས་ཡིན་ལ། ནང་དོན་འདི་དག་ནི་བཅའ་ཁྲིམས་ཀྱི་གཏན་འཁེལ་ལྟར་བདག་གཉེར་མཁན་གྱིས་ངེས་པར་འདོན་སྤྲོད་བྱེད་དགོས། གཉིས། ཚོང་རྫས་ཀྱི་འབྲེལ་ཡོད་ལག་རྩལ་གནས་ཚུལ་སྐོར་གྱི་མཚོན་རྟགས་ཏེ། དཔེར་ན། ཚོང་རྫས་ཀྱི་སྤྱོད་ཡུལ་དང་གཤིས་ནུས། རིམ་པ། གྲུབ་ཆ། གོ་ཆོད་དུས་ཡུན། བཀོལ་སྤྱོད་གསལ་བཤད་ཡི་གེ། ཚད་ལྡན་དཔང་ཡིག་སོགས་ཡིན། གསུམ། ཚོང་རྫས་ཉོས་རྗེས་ཀྱི་ཞབས་ཞུའི་གནས་ཚུལ་ཏེ། དཔེར་ན་ཚོང་ལ་སྤུས་ཀའི་འགན་སྲུང་ཡོད་མེད་དང་འདོན་སྤྲོད་བྱེད་པ་ཉོས་རྗེས་ཀྱི་ཞབས་ཞུ་ལ་འགྲོ་གྲོན་བསྡུ་མིན་སོགས་ཡིན། འཛད་སྤྱོད་པའི་གནས་ཚུལ་རྟོགས་དབང་ལ་འགན་སྲུང་བྱེད་ཆེད། རྒྱལ་ཁབ་ཀྱིས་འབྲེལ་ཡོད་ཁྲིམས་འཛུགས་ཁྲོད་གཏན་འཁེལ་གསལ་བོ་བྱས་ཡོད་པ་སྟེ། འཛད་སྤྱོད་པའི་གནས་ཚུལ་རྟོགས་དབང་དེ་བདག་གཉེར་མཁན་གྱིས་ངེས་པར་བསྒྲུབ་དགོས་པའི་འོས་འགན་ཡིན། དཔེར་ན«ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་སྨན་རྫས་དོ་དམ་བཅའ་ཁྲིམས»ཀྱི་དོན་ཚན་ང་བཞི་བའི་ནང་དུ་་སྨན་གྱི་ཕྱི་ཐུམ་དེ་ངེས་པར་གཏན་འཁེལ་ལྟར་དཔར་དགོས་པ་དང་དེའི་སྟེང་དུ་ཤོག་བྱང་བརྒྱག་དགོས་པར་མ་ཟད། ད་རུང་གསལ་བཤད་ཡི་གེ་འབྲི་དགོས། ཤོག་བྱང་དང་ཡང་ན་གསལ་བཤད་ཡི་གེའི་སྟེང་དུ་ངེས་པར་སྨན་རྫས་ཀྱི་མིང་དང་གྲུབ་ཆ། ཚད་གཞི། ཐོན་སྐྱེད་ཁེ་ལས། གོ་ཆོད་དུས་ཡུན། འཚམ་པའི་ནད་དང་སྨན་ནུས། ཚོང་རྫས་ཀྱི་ཐོན་རིམ་ཨང་གྲངས། སྤྱོད་སྟངས། སྤྱོད་ཚད། འཛེམ་བྱ། ཞོར་སྐྱོན། མཉམ་འཇོག་བྱེད་དགོས་ས་སོགས་དང་། ད་རུང་སྦྲིད་སྨན་དང་ཡང་ན་ཀླད་རྩའི་སྨན། སྨན་བཅོས་ཐད་སྤྱོད་ཀྱིན་པའི་དུག་ལྡན་སྨན་རྫས། འཕྲོ་བའི་རང་བཞིན་གྱི་སྨན་རྫས། ཕྱི་སྤྱོད་སྨན་རྫས་སོགས་ཀྱི་ཤོག་བྱང་བརྒྱག་དགོས་པར་མ་ཟད། ངེས་པར་གཏན་འཁེལ་གྱི་མཚོན་རྟགས་བརྒྱག་དགོས་ཞེས་གཏན་འཁེལ་བྱས་ཡོད་པ་ལྟ་བུ། གནས་ཚུལ་རྟོགས་དབང་ནི་འཛད་སྤྱོད་པས་གདམ་གསེས་དབང་ཆའི་རྨང་གཞི་ཡིན་ལ། རྒྱུ་མཚན་ནི་འཛད་སྤྱོད་པས་ཚོང་རྫས་ཀྱི་རིན་གོང་དང་སྤུས་ཀ   སྤྱོད་ནུས། རིམ་པ་སོགས་གཞི་རྩའི་གནས་ཚུལ་ཤེས་རྗེས་ད་གཟོད་ཉོ་མི་ཉོ་དང་སྤྱོད་མི་སྤྱོད་གདམ་གསེས་བྱེད་དགོས།