འཛད་སྤྱོད་ཞུ་གཏུག་ཁྲོད་ཀྱི་དཀའ་གནད་ཆེན་པོ་བདུན།
རྒྱུས་ལོན་བྱུང་བའི་གནས་ཚུལ་ལྟར་ན། མིག་སྔའི་འཛད་སྤྱོད་ཞུ་གཏུག་ཁྲོད་དུ་དཀའ་གནད་ཆེན་པོ་བདུན་ཡོད་པ་གཤམ་གསལ་ལྟར། གཅིག ལག་ཁྱེར་ཁ་པར་གྱི་སྤུས་ཀའི་ཞུ་གཏུག་རྒྱུན་མི་ཆད་པ། ཁྱིམ་སྤྱོད་གློག་ཆས་རིགས་ཀྱི་ཞུ་གཏུག་ཁྲོད། ལག་ཁྱེར་ཁ་པར་གྱི་ཞུ་གཏུག་གིས་བརྒྱ་ཆའི་ལྔ་བཅུ་ཟིན་ཡོད། འཛད་སྤྱོད་མཁན་གྱི་ཞུ་གཏུག་དེ་གཙོ་བོ་ལག་ཁྱེར་ཁ་པར་གྱི་སྤུས་ཀ་དང་དྲིལ་བསྒྲགས་བྱས་པ་དོ་མི་མཉམ་པ། བཙོང་རྗེས་ཀྱི་ཞབས་ཞུ་སོགས་ཀྱི་ཕྱོགས་འགའི་སྟེང་དུ་གནས། དཔེར་ན། “ཁག་ཐེག་གསུམ”ལག་བསྟར་བཟང་བོ་མི་བྱེད་པ་དང་ལག་ཁྱེར་ཁ་པར་ཞིག་གསོ་བྱེད་པའི་དུས་ཡུན་རིང་བ། ཞིག་གསོའི་སྤུས་ཀ་མི་བཟང་བ། ཞིག་གསོའི་གྲོན་དངུལ་བསྡུ་སྟངས་གསལ་བོ་མིན་པ། རིགས་མཚུངས་ཀྱི་སྤུས་ཀའི་གནད་དོན་ཐེངས་མང་པོར་ཞིག་གསོ་བྱེད་དགོས་པ། འཛད་སྤྱོད་མཁན་གྱིས་བཏོན་པའི་བརྗེ་སྤོར་དང་ཞིག་གསོ་སོགས་ཀྱི་རེ་བར་ཁ་ཡ་མི་བྱེད་པའམ་ཡང་ན་འགོར་འགྱངས་བྱེད་པ་སོགས་ཀྱི་གནད་དོན་ཡོད།  གཉིས། གོས་འཁྲུད་ཁང་གི་ཞུ་གཏུག་ཇེ་མང་ནས་ཇེ་མང་ཡིན་པ། གོས་འཁྲུད་ཁང་གི་ཞུ་གཏུག་གིས་ཞབས་ཞུ་རིགས་ཀྱི་ཁྲོད་ཨང་དང་པོ་ཟིན་ཡོད། གོས་འཁྲུད་ཁང་ཁ་ཤས་ཤིག་གི་ལས་བྱེད་མི་སྣ་ཚད་ལྡན་ཡིན་པའི་གསོ་སྦྱོང་ལ་ཞུགས་མ་མྱོང་བ་དང་། དེའི་ཕྱོགས་ཀྱི་ཤེས་བྱ་གང་ཡང་མེད་པའི་དབང་གིས། གྱོན་ཆས་བཀྲུ་བའི་སྐབས་སུ་འཕྲུལ་ཆས་བཀོལ་སྤྱོད་བྱེད་སྟངས་མ་འགྲིག་པར་གྱོན་ཆས་ཀྱི་ཚུགས་ཀ་འགྱུར་བའམ་ཡང་ན་མདོག་འགྱུར་བ་སོགས་ཀྱི་གནས་ཚུལ་འབྱུང་བཞིན་ཡོད་ལ། བདག་གཉེར་མཁན་གྱིས་མ་རྩ་ཇེ་ཉུང་དུ་གཏོང་རྒྱུའི་ཆེད་དུ་ཚད་ལྡན་མིན་པའི་སྐམ་འཁྲུད་འདག་རྫས་བཀོལ་སྤྱོད་བྱས་པའམ་ཡང་ན་རློན་འཁྲུད་ཀྱིས་སྐམ་བཀྲུའི་ཚབ་བྱེད་ཀྱིན་ཡོད། གོས་འཁྲུད་ཁང་གིས་ད་རུང་གྱོན་ཆས་བསྡུ་སྐབས་ཞིབ་བཤེར་བཟང་བོ་མ་བྱས་པའི་དབང་གིས་གནད་དོན་བྱུང་སྐབས་འགན་འཁྲི་དབྱེ་འབྱེད་བྱེད་དཀའ་བ་རེད། བདག་གཉེར་མཁན་དང་འཛད་་སྤྱོད་མཁན་གཉིས་ཀྱི་བར་ལ་རྩོད་གཞི་བྱུང་བའི་སྐབས་སུ། བདག་གཉེར་མཁན་གྱིས་ད་རུང་དེ་ལ་གཡོལ་བའམ་ཡང་ན་དུས་ཚོད་འགོར་འགྱངས་བྱེད་པ་སོགས་ཀྱི་བྱེད་ཐབས་སྤྱོད་ཀྱིན་ཡོད།