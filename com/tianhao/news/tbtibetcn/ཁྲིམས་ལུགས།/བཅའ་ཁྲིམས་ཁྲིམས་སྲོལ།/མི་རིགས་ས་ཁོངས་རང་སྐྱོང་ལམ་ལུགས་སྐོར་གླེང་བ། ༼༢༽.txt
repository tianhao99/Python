མི་རིགས་ས་ཁོངས་རང་སྐྱོང་ལམ་ལུགས་སྐོར་གླེང་བ། ༼༢༽
གསར་བཏོད་རང་བཞིན་གྱི་མི་རིགས་སྲིད་ཇུས།ཁྱད་འཕགས་ཅན་གྱི་ཀྲུང་གོའི་ཉམས་མྱོང་།«མི་དམངས་ཉིན་རེའི་ཚགས་པར»གྱི་དཔྱད་གཏམ་པའི་རྩོམ་ཡིག་“མི་རིགས་ས་ཁོངས་རང་སྐྱོང་ལམ་ལུགས་རྒྱུན་འཁྱོངས་དང་འཐུས་ཚང་དུ་གཏོང་བ།»ཞེས་པའི་ཁག་གཉིས་པ།      མི་རིགས་གནད་དོན་ནི་འཛམ་གླིང་གི་ཞི་བདེ་དང་།རྒྱལ་ཁབ་ཀྱི་བདེ་འཇགས།སྤྱི་ཚོགས་ཀྱི་ཡར་ཐོན།མི་དམངས་ཀྱི་བདེ་སྡོད་ལས་བརྩོན་བཅས་ལ་འབྲེལ་བའི་གནད་དོན་གལ་ཆེན་ཞིག་ཡིན་པར་མ་ཟད།འཛམ་གླིང་རང་བཞིན་གྱི་གནད་དོན་ཞིག་ཀྱང་ཡིན།མི་རིགས་མང་བའི་རྒྱལ་ཁབ་ཅིག་ལ་མཚོན་ནས་བཤད་ན།མི་རིགས་ཀྱི་གནད་དོན་འོས་ཤིང་འཚམས་པའི་སྒོ་ནས་ཐག་གཅོད་བྱེད་ཐུབ་མིན་དེ།མི་དམངས་བདེ་སྐྱིད་དང་།རྒྱལ་ཁབ་སྟོབས་ལྡན།མི་རིགས་དར་རྒྱས་ཡོང་བ་བཅས་དང་འབྲེལ་ནས་ཡོད།།      རང་རྒྱལ་ནི་མི་རིགས་མང་བའི་རྒྱལ་ཁབ་ཅིག་ཡིན།དཀའ་སྤྱད་ཀྱིས་འཚོལ་ཞིབ་དང་ཡུན་རིང་གི་ལག་ལེན།ཡང་དང་བསྐྱར་དུ་གཤིབ་བསྡུར་བྱེད་པའི་ཁྲོད།ལོ་རྒྱུས་ཀྱི་འབྱུང་རྩ་དང་དངོས་བབ་ཀྱི་ཆ་རྐྱེན་ལ་བསམ་གཞིགས་གང་ལེགས་གཏོང་བའི་རྨང་གཞིའི་སྟེང་།ཀྲུང་གོ་གུང་ཁྲན་ཏང་དང་རྒྱལ་ཡོངས་ཀྱི་རིགས་སོ་སོའི་མི་དམངས་ཚོས་གསར་བཏོད་རང་བཞིན་ལྡན་པའི་སྒོ་ནས་མི་རིགས་ས་ཁོངས་རང་སྐྱོང་གདམ་གསེས་བྱས་ཏེ།བདེ་བླག་ངང་ཀྲུང་གོའི་རྒྱལ་བབ་དང་འཚམས་ཤིང་།ཀྲུང་གོའི་ཁྱད་ཆོས་ལྡན་པའི་མི་རིགས་གནད་དོན་ཐག་གཅོད་བྱེད་པའི་བགྲོད་ལམ་ཅིག་ལ་བསྐྱོད།།      མི་རིགས་ས་ཁོངས་རང་སྐྱོང་བྱེད་པ་ནི།རང་རྒྱལ་གྱིས་མི་རིགས་གནད་དོན་ཐག་གཅོད་བྱེད་པའི་གཞི་རྩའི་སྲིད་ཇུས་ཡིན།དེ་རང་རྒྱལ་གྱི་གཞི་རྩའི་ཆབ་སྲིད་ལམ་ལུགས་ཤིག་ཡིན་པའི་ཆ་ནས།མི་རིགས་ས་ཁོངས་རང་སྐྱོང་ལམ་ལུགས་ཀྱིས་གྲངས་ཉུང་མི་རིགས་རྣམས་ཡར་ལངས་བདག་པོ་བྱེད་པའི་ཁེ་དབང་ལ་ཁག་ཐེག་གང་ལེགས་བྱས་ཤིང་།མི་རིགས་ས་ཁུལ་དར་རྒྱས་གོང་འཕེལ་འབྱུང་བར་སྐུལ་སྤེལ་དང་།སྤྱི་ཚོགས་རིང་ལུགས་ཀྱི་མི་རིགས་འབྲེལ་བའི་ལེ་ཚན་གསར་བ་འབྲི་བཞེངས་བྱས།དེ་ཡང་མར་ཁེ་སི་རིང་ལུགས་ཀྲུང་གོ་ཅན་དུ་གྱུར་པའི་རླབས་ཆེན་གསར་བཏོད་ཅིག་ཡིན་པའི་ངོས་ནས།མི་རིགས་ས་ཁོངས་རང་སྐྱོང་ལམ་ལུགས་ནི།ཀྲུང་གོ་གུང་ཁྲན་ཏང་གིས་མར་ཁེ་སི་རིང་ལུགས་ཀྱི་གཞི་རྩའི་རིགས་པའི་གཞུང་ལུགས་དེ་རང་རྒྱལ་གྱི་མི་རིགས་གནད་དོན་དངོས་དང་ཟུང་འབྲེལ་བྱེད་པ་རྒྱུན་འཁྱོངས་བྱས་པ་ལས་ཐོན་པའི་གྲུབ་འབྲས་ཆེན་པོ་ཞིག་ཡིན་པས།དེ་ཀྲུང་གོའི་ཁྱད་ཆོས་ཀྱི་སྤྱི་ཚོགས་རིང་ལུགས་ཀྱི་མེད་མི་རུང་བའི་གྲུབ་ཆ་གལ་ཆེན་ཞིག་ཏུ་གྱུར་ཡོད།།